MATTHA 1
Tha Forefaithers o Jesus tha Messiah
1Here ïs tha femlie line o Jesus Christ, tha sinn o Davit an o Abraham:
2Abraham wus tha faither o Isaac, Isaac tha faither o Jacob, Jacob tha faither o Judah an hïs brithers. 3An Judah wus tha faither o Perez an Zerah, an thair mither wus Tamar. Perez wus tha faither o Hezron, Hezron tha faither o Ram. 4Ram wus tha faither o Amminadab, Amminadab tha faither o Nahshon, an Nahshon tha faither o Salmon. 5Salmon wus tha faither o Boaz, an tha mither o Boaz wus Rahab. Boaz wus tha faither o Obed, an tha mither o Obed wus Ruth. Obed wus tha faither o Jesse, 6an Jesse tha faither o Kïng Davit. Davit wus tha faither o Solomon, bi hir that wus yinst tha wife o Uriah. 7Solomon wus tha faither o Rehoboam, Rehoboam tha faither o Abijah, Abijah tha faither o Asa, 8Asa tha faither o Jehoshaphat, Jehoshaphat tha faither o Jehoram, Jehoram tha faither o Uzziah. 9Uzziah wus tha faither o Jotham, Jotham tha faither o Ahaz, Ahaz tha faither o Hezekiah. 10Hezekiah wus tha faither o Manasseh, Manasseh tha faither o Amon, an Amon tha faither o Josiah. 11Josiah wus tha faither o Jeconiah an hïs brithers. That wus roon aboot tha time the' wur cairriet aff tae Babylon.
12An eftèr the' wur cairriet awa tae Babylon, Jeconiah becum tha faither o Shealtiel, an Shealtiel tha faither o Zerubbabel. 13Zerubbabel wus tha faither o Abiud, Abiud tha faither o Eliakim, an Eliakim tha faither o Azor. 14Azor wus tha faither o Zadok, Zadok tha faither o Akim, an Akim tha faither o Eliud. 15Eliud wus tha faither o Eleazar, Eleazar tha faither o Matthan, an Matthan tha faither o Jacob. 16An Jacob wus tha faither o Joseph, an Joseph wus merriet tae Mary. An Mary wus tha mither o Jesus, tha Yin caad Christ.
17That made fowerteen genèrations ïn aa frae Abraham tae Davit, fowerteen frae Davit til the' wur cairriet awa tae Babylon, an anither fowerteen frae that tae tha cumin o Christ.
Jesus tha Messiah ïs boarn
18An thïs ïs hoo tha birth o Jesus Christ cum aboot: hïs mither Mary wus promist tae Joseph, but afore the' cum thegither, she fun oot she wus wi a wean. An ït wus bi tha Halie Spïrit. 19Noo Joseph hir husban wus a dacent man an he dïdnae want hir tae be affrontit, sae he thocht tae senn hir awa on tha quait. 20He wus thïnkin aboot aa thïs, whan lo an behoul, an angel o tha Loard appeart tae hïm ïn a draim an saed, “Joseph, sinn o Davit, dïnnae be feart tae tak Mary fer yer wife, fer tha wean she's cairryin ïs o tha Halie Spïrit. 21She wull hae a sinn, an ye ir tae gie hïm tha name Jesus, fer he wull save hïs ain fowk frae thair wrangdaeins.” 22Noo aa thïs wus daen tae brïng aboot whut tha Loard haed saed throu tha proaphit:
23“A virgin wull cairrie a wean, a sinn,
an whan he's boarn, he'll be caad Immanuel”
- mainin “God ïs wi iz.”
24Whaniver Joseph waakent up, he daen whut tha angel o tha Loard haed toul hïm tae dae, an he tuk Mary hame fer tae be hïs wife. 25But he dïdnae sleep wi hir til eftèr tha wean wus boarn. An he caad hïm bi tha name Jesus.

MATTHA 2
Tha spaemen frae tha East
1Eftèr Jesus wus boarn ïn Bethlehem ïn Judea, durin tha time that Herod wus Kïng, spaemen frae tha East cum tae Jerusalem 2an the' axt, “Whar ïs tha yin that haes bin boarn Kïng o tha Jews? Fer we hae saen hïs starn ïn tha East an hae cum fer tae woarship hïm.” 3Whaniver Kïng Herod heerd thïs, he wus baadlie püt aboot, an aa Jerusalem wi hïm. 4Sae he brocht thegither aa tha Jewish fowk's heid preeshts an maistèrs o tha Laa, an he axt thaim whar tha Christ wus tae be boarn. 5“In Bethlehem o Judea,” the' saed, “fer thïs ïs whut tha proaphit writ: 6‘But you, Bethlehem, ïn tha lan o Judah, ye ir bi nae mains tha laist amang tha rulers o Judah; fer oot o you wull cum a ruler that wull herd ma fowk Israel.’ ”
7Then Herod caad tha wise men thegither on tha quait, an he fun oot frae thaim whan ït wus that tha starn haed cum ïntae sicht. 8He sent thaim tae Bethlehem an he toul thaim, “Luk ïn iverie airt fer tha wean. As shuin as yis fin hïm, wud ye brïng me wurd, sae as A can gae an woarship hïm as weel!” 9Eftèr the' haed heerd whut tha kïng haed tae say, the' set aff on thair wye, an lo an behoul, tha starn the' haed saen ïn tha East went aheid o thaim, til ït stapt richt ower tha place whar tha wean wus. 10Whaniver the' saa tha starn, the' wur hairt gled. 11The' cum ïntae tha hoose, the' saen tha wee wean wi hïs mither Mary, an the' bood doon an wurshipt hïm. Then the' apent thair kïsts an the' set afore hïm thair gifts o gowld an frankincense an myrrh. 12An bein warnt ïn a draim no tae gae bak tae Herod, the' tuk anither róad bak hame.
Joseph an Mary flee awa tae Egypt
13An eftèr the' went awa, an angel o tha Loard appeart tae Joseph ïn a draim. “Git up,” he toul hïm, “tak aff tae Egypt wi tha wean an hïs mither. Bide thair til A gie ye tha wurd, fer Herod ïs aboot tae hunt oot tha wean fer tae dae awa wi hïm.” 14Sae up Joseph got, he tuk tha wean an hïs mither wi hïm ïn tha mïddle o tha nicht, an he set aff fer Egypt. 15He stapt thair til Herod deed. An aa thïs brocht aboot whut tha Loard haed saed throu tha proaphit: “Oot o Egypt A hae caad ma sinn.”
16Whaniver Herod fun oot he'd bin haad, he wus rïppin, an he gien oardèrs fer tae kïll aa tha weechils ïn Bethlehem an roon aboot, thaim at wus twa yeir oul an unnèr, takkin ïntae accoont tha time he haed bin telt bi tha spaemen. 17Then whut tha proaphit Jeremiah saed aforehan wud happen cum aboot: 18“A voice wus heerd ïn Ramah, greetin an lamentin. It wus Rachel greetin fer hir weans; an she niver devalved, acause hir weans wus nae lang'r wi hir.”
Tha femlie cums bak tae Nazareth
19But whaniver Herod deed, lo an behoul, an angel o tha Loard appeart ïn a draim tae Joseph ïn Egypt 20an he saed, “Git up, tak tha wean an hïs mither awa tae tha lan o Israel, fer tha yins that wus gaun tae kïll tha wean ïs deid.” 21Sae Joseph upt an tuk tha wean an hïs mither an he went ïntae tha lan o Israel. 22But whan he heerd that Archelaus wus tha Kïng o Judea ïn tha ruim o hïs faither Herod, he wus feart tae gae thair. Bein warnt ïn a draim, he pued bak tae tha dïstrict o Galilee, 23an he went an settelt doon ïn a toon caad Nazareth. An sae ït cum tae pass whut wus saed bi tha proaphits: “He wull be caad a Nazarene.”

MATTHA 3
Jhone tha Baptiser maks tha wye readie fer Jesus
1In thaim days Jhone tha Baptiser cum praichin ïn tha wiles o Judea 2an sayin, “Turn awa frae yer sïns, fer tha Kïngdom o Heiven ïs nearhan.” 3Jhone ïs tha yin tha proaphit Isaiah spauk aboot, tellin: “Thair's a voice cryin oot ïn tha wiles, ‘Mak tha wye readie fer tha Loard, mak hïs pads strecht fer hïm!’ ” 4Jhone's claes wus made o kemel's hair, an he haed a leather belt roon hïs mïddle. An he leeved bi aitin gresshoppers an wile honey. 5Croods gaed oot tae hïm frae Jerusalem alang wi aa tha fowk frae Judea an tha hale dïstrict o tha rïver Joardan. 6An thaim at confesst thair sïns wur baptised bi hïm ïn tha Joardan rïver.
7But whan he saa a wheen o Pharisees an Sadducees cumin tae whar he wus baptisin, he saed tae thaim, “Ye sleekit shooer o vipers! Wha telt ye tae rin frae tha wrath o God that's cumin? 8Ye maun show bi tha wye ye leeve that ye hae turnt awa frae yer sïns. 9An dïnnae be thïnkin tae yersels, ‘We hae Abraham fer oor faither’ an hae daen wi that. A tell ye that oot o thon stanes God can mak weans fer Abraham. 10God's hatchit ïs noo at tha ruit o tha trees, an thaim that dïnnae gie guid fruit wull be fellt, an pïtcht ïntae tha fire.
11A'm baptisin yis wi wattèr fer tae show yis hae repentit. But thair's yin cumin eftèr me that ïs michtier ner me. A'm no fït tae cairrie hïs buits. He wull baptise ye wi tha Halie Spïrit an wi fire. 12Hïs winnowin fork ïs ïn hïs han, an he wull redd up hïs thrashin-flure, getherin hïs wheat ïntae hïs barn an burnin tha caff wi a fire ye cannae pit oot.”
Jesus baptised bi Jhone
13Then Jesus cum frae Galilee tae tha Joardan fer tae be baptised bi Jhone. 14But Jhone tried tae pit hïm aff, sayin, “It's me that needs tae be baptised bi you, an you ir cumin tae me?” 15Jesus saed, “Jist dae thïs fer noo; fer thïs ïs tha richt thïng fer iz tae dae, tae cairrie oot tha wull o God.” Sae Jhone gien ïn. 16Tha mïnit Jesus wus baptised, he ris up oot o tha wattèr, an jist wi that tha heivens apent, an he saa tha Spïrit o God cumin doon laik a doo an lichtin on hïm. 17An a voice cum frae heiven sayin, “Thïs ïs ma Sinn, ma hairt's delicht; A'm weel plaised wi hïm.”

MATTHA 4
Jesus tempit bi tha Deil
1Then Jesus wus taen bi tha Spïrit ïntae tha wuldèrness fer tae be tempit bi tha Deil. 2Eftèr gaun wioot mait fer fowertie days an fowertie nichts, he wus gye hung'rie. 3Tha tempter cum tae hïm an saed, “If ye ir tha Sinn o God, tell thaim thair stanes tae turn ïntae breid.” 4Jesus saed bak tae hïm, “It ïs writ: ‘Man cannae leeve bi breid alane, but bi iverie wurd at cums frae tha mooth o God.’ ” 5Then tha Deil tuk hïm tae tha halie cïtie an stud hïm up on tha verie tap o tha Hoose o God. 6“If ye ir tha Sinn o God,” saed he, “throw yersel doon! Fer tha Guid Buik says: ‘He wull tell hïs angels tae luk eftèr ye, an wi thair hans the' wull haud ye up, fer fear ye dunt yer fit agin a stane.’ ” 7Jesus saed bak tae hïm, “It's ïn tha Buik forbye: ‘Ye ir no tae temp tha Loard yer God.’ ” 8An nixt thïng, tha Deil tuk hïm tae a bïg heich muntin an lut hïm see aa tha kïngdoms o tha warl ïn aa thair glorie. 9“A wull gie ye aa thïs,” he saed, “ïf ye'll jist boo doon an woarship me.” 10Jesus saed tae hïm, “Awa or that, Satan! Fer ït ïs writ doon: ‘Ye ir tae woarship tha Loard yer God an tae sarve naebodie but hïm.’ ” 11Then tha Deil lut hïm be, an angels cum an lukt eftèr hïm.
Tha stairt o Jesus' mïnistrie
12Noo whan Jesus heerd tha wittins that Jhone haed bin püt ïn jail, he went bak ïntae Galilee. 13An eftèr leain Nazareth, he gaed tae Capernaum an he stapt thair. Capernaum wus bi tha Loch ïn tha dïstrict o Zebulun an Naphtali -- 14tae brïng aboot whut wus foretoul bi tha proaphit Isaiah:
15“In tha lan o Zebulun an tha lan o Naphtali,
on tha wye tae tha Loch, on tha ither side o tha Joardan,
ïn Galilee whar tha Gentiles leeve -
16tha fowk that sut ïn tha dairk
hae saa a bricht licht;
an on tha yins leevin ïn tha lan o tha shedda o deith,
tha licht haes cum ïn.”
17Frae then on Jesus begun tae praich, “Turn awa frae yer sïns, fer tha Kïngdom o Heiven haes cum nearhan ye.”
Jesus' furst follaers
18Yin day, whan Jesus wus waakin alang tha loch shore o Galilee, he saa twa brithers, Simon caad Petèr an hïs brither Andra. The' wur castin a neyt ïntae tha wattèr, fer the' wrocht at tha fïshin. 19“Cum an follae me,” Jesus saed, “an A wull mak ye fïshers o men.” 20An richt awa the' layed doon thair neyts an the' follaed eftèr hïm. 21He gan on frae thair, an saen twa ither brithers, Jeames tha sinn o Zebedee an hïs brither Jhone. The' wur ïn a bóat wi thair faither Zebedee, mennin thair neyts. Jesus caad thaim, 22an richt awa the' left tha bóat an thair faither, an the' follaed hïm.
Jesus maks aa kines o seeck fowk bettèr
23Jesus trevelt aa roon Galilee, taichin ïn thair Meetin Hooses, an praichin tha Guid Wittins o tha Kïngdom, an curin iverie disaise an ailment amang tha fowk. 24Wurd aboot hïm spreed aa ower Syria, an the' brocht tae hïm aa tha seeck fowk wi aa kines o disaises: thaim that wus tormentit, or bothert wi ïll spïrits, or tuk fïts, or fowk that wus paralysed, an he made thaim bettèr. 25Bïg croods follaed hïm frae Galilee, an tha Ten Toons, an Jerusalem, an Judea an tha dïstrict on tha ither side o tha rïver Joardan.

MATTHA 5
Jesus taiches on tha muntin
1Noo whaniver he saa tha croods, he gaed up tha muntin an sut doon. Hïs follaers gethert roon hïm, 2an he stairtit tae taich thaim, sayin,
Tha Blissins
3“Blisst ir tha puir ïn spïrit, fer thairs ïs tha Kïngdom o Heiven.
4Blisst ir tha yins that greet, fer the' wull be comfortit.
5Blisst ir tha yins that ir gentle, fer the' wull inherit tha irth.
6Blisst ir tha yins that hae a hung'r an a druith fer whut's richt, fer the' wull get thair fïll.
7Blisst ir tha yins that ir merciefu, fer the' wull be showed mercie.
8Blisst ir tha pure ïn hairt, fer the' wull see God.
9Blisst ir tha yins that warks fer peace, fer the' wull be caad sinns o God.
10Blisst ir tha yins that's traitit ïll fer daein whut's richt, fer thairs ïs tha Kïngdom o Heiven.
11Blisst ir you whan fowks baadmooth ye, an trait ye ïll, an miscaa ye on accoont o me. 12Be joyfu an gled, acause yis hae a pooerfu reward waitin fer ye ïn heiven, fer the' ïll-traitit tha proaphits that wus thair afore ye ïn jist tha same wye.
Saut an licht
13Yous ir tha saut o tha irth. But ïf tha saut loasses ïts taste, hoo can ït git bak ïts tang? It ïs nae lang'r onie use, but fer tae be throwed oot an thrampt unnèr fit.
14Yous ir tha licht o tha warl. A toon bigged on a hïll cannae be hïd. 15Ye dïnnae licht a lamp an pit ït unnèr a boul. Na, ye pit ït on a stan, whar ït gies licht tae tha hale hoose. 16In tha same wye, let yer licht shine afore iveriebodie, sae as the' wull see yer guid warks an gie glorie tae yer Faither ïn heiven.
Aboot tha Laa
17Dïnnae be thïnkin that A hae cum fer tae dae awa wi tha Laa or tha Proaphits; A hinnae cum fer tae dae awa wi thaim, but fer tae fülfill thaim. 18A tell ye tha truith, afore heiven an irth passes awa, no tha weeest lettèr, ner even tha weeest stroke o a pen, wull pass awa frae tha Laa afore iveriethin God wants fer ït ïs brocht aboot. 19Oniebodie that breks yin o these commauns, even tha laist o thaim, an lairns ithers tae dae tha same, wull be laist thocht o ïn tha Kïngdom o Heiven, but whaiver keeps these commauns an lairns ithers tae dae thaim, wull be gye weel thocht o ïn tha Kïngdom o Heiven. 20Fer A'm tellin yis thïs: less yer guidness gaes beyont that o tha Pharisees an tha maistèrs o tha Laa, yis'll no git ïntae tha Kïngdom o Heiven, that's fer shair!
Aboot ang'r
21Yis hae heerd that ït wus saed tae fowk lang syne, ‘Dïnnae commït murdèr, an oniebodie that murdèrs wull be judged fer ït.’ 22But A'm tellin ye, oniebodie that's even ang'rie wi hïs brither [wioot onie caas] ïs gaun tae be judged fer ït. Agane, oniebodie that says tae hïs brither, ‘Ye eejit ye!’ - that bodie wull hae tha Heich Cooncil tae answer tae. An oniebodie that says, ‘Ye oul fool!’ wull be rinnin tha risk o hell fire. 23Sae, ïf ye ir brïngin yer offerin tae tha althar, an ye mine that yer brither haes ocht agin ye, 24jist lea ït doon fornent tha althar. Awa an mak ït up wi yer brither furst; then cum bak an gie yer offerin ïn. 25Soart thïngs oot quïck wi yer enemie that ïs takkin ye tae coort. Dae ït while ye ir still wi hïm on tha wye thair, or he'll mebbe han ye ower tae tha judge, an tha judge cud han ye ower tae tha offysher, an ye cud be cloddit ïntae jail. 26A tell ye tha truith, ye'll no git oot o thair afore yer last pennie's pyed!
Aboot adultèrie
27Yis hae heerd that ït wus saed, ‘Dïnnae commït adultèrie.’ 28But A'm tellin yis that oniebodie that even luks at a wumman wi lust haes aareadie commïtit adultèrie wi hir ïn hïs hairt. 29If yer richt ee maks ye dae wrang, hoke ït oot an clod ït awa. It's faur bettèr fer ye tae loass tha yin pairt o yer bodie ner fer yer hale bodie tae be throwed ïntae hell. 30An ïf yer richt han maks ye dae wrang, cut ït aff an clod ït awa. It's faur bettèr fer ye tae loass tha yin pairt o yer bodie ner fer yer hale bodie tae gang ïntae hell.
Aboot divorce
31It's bin saed ïn tha Scrïptures as weel: ‘Oniebodie that divorces hïs guidwife maun gie hir a notysh o divorce.’ 32But A'm tellin ye that oniebodie that pits awa hïs wife - fer ocht ither ner rinnin aff wi anither man - he maks hir an adultèress; an oniebodie that merries a divorced wumman commïts adultèrie as weel.
Aboot oaths
33Forbye, ye ken that ït wus saed tae tha fowk lang syne, ‘Dïnnae brek yer oath, but keep tha oaths ye hae made tae tha Loard.’ 34A'm tellin ye but, dïnnae sweer ava: ether bi heiven, fer ït ïs God's throne; 35or bi tha irth, fer ït ïs hïs fit-creepie; or bi Jerusalem, fer ït ïs tha cïtie o tha michtie Kïng. 36An dïnnae sweer bi yer heid, fer ye cannae mak even yin o yer hairs white or blek. 37Jist let yer ‘Ay’ be ‘Ay’, an yer ‘Na’, ‘Na’; oniethin mair ner thïs cums frae tha wïckit yin.
An ee fer an ee
38Yis hae heerd that ït wus saed, ‘An ee fer an ee, an a tuith fer a tuith.’ 39But A tell ye, Dïnnae fecht agin a wïckit bodie! If summodie hïts ye on tha richt cheek, turn tha ither side til hïm forbye. 40An ïf summodie wants tae sue ye an tak tha shirt aff yer bak, let hïm hae yer tap-cóat as weel. 41If summodie gars ye tae gang yin mile, gang twa mile wi hïm. 42Gie tae tha yin that axes ye fer ocht, an dïnnae turn yer bak on a bodie that's lukkin tha lenn o sumthin.
Love fer yer enemies
43Yis hae heerd that ït wus saed, ‘Love yer nighber an hait yer enemie.’ 44But A tell ye: Love yer enemies an pray fer thaim that traits ye ïll, 45that ye micht be childèr o yer Faither ïn heiven. He maks hïs sin tae rise on tha wïckit as weel as on tha guid, an he senns rain on thaim that daes whut's richt, as weel as on tha yins that daesnae. 46If ye jist love thaim at loves you, whut reward wull ye get? Shair even tha tex men daes that! 47An ïf ye onlie pass tha time o day wi yer ain yins, whut ir ye daein mair ner ithers? Even pagans daes tha same, dae the' no? 48But you maun be perfait, jist as yer heivenlie Faither ïs perfait.”

MATTHA 6
Giein tae tha needie
1“Dïnnae mak a show afore fowk o onie guid yis dae, fer yer Faither ïn heiven wull gie yis nae reward fer that.
2Sae, whan ye gie ocht tae tha needie, dïnnae soon tha trumpet, tha wye tha hippycrates daes ïn tha Meetin Hooses an on tha streets, fer tae be weel thocht o. A tell ye tha truith, the' hae got aa tha reward the'ir gaun tae get. 3But whan ye gie ocht tae tha needie, dïnnae let yer left han ken whut yer richt han ïs daein, 4sae that yer giein micht be on tha quait. Then yer Faither, that sees whut ïs daen on tha quait, wull reward ye.
Prayer an fastin
5An whan yis pray, dïnnae be laik tha hippycrates, fer the' love tae stan an pray ïn tha Meetin Hooses an on tha street coarners fer aa tae see. A tell ye tha truith, the' hae got aa the'ir gaun tae get. 6But whan you pray, gang awa ïntae a ruim alane, shut tha dure an pray tae yer Faither ïn saicret. Then yer Faither at sees whut ïs daen ïn saicret, wull reward ye.
7An whan ye pray, dïnnae keep rhymin on an on laik pagans, fer they thïnk tha mair the' taak, tha bettèr the' wull be heerd. 8Dïnnae be laik thaim, fer yer Faither kens whut ye hae need o afore ye ax hïm. 9Sae thïs ïs hoo ye shud pray:
‘Oor Faither that bides Abain,
Halie be yer name.
10Micht yer Kïngdom cum shuin,
An yer wull be daen on irth
Jist tha wye ït ïs Abain.
11Gie iz theday eneuch breid tae dae iz.
12An forgie iz oor debts,
jist as we hae forgien tha yins that's ïn debt tae us.
13An dïnnae róad iz ïntae temptation,
but save iz frae tha wïckit yin,
[fer yours ïs tha Kïngdom,
tha pooer an tha glorie,
fer iver an iver, Amen.]’
14Fer ïf you forgie fowk whan the' dae wrang agin ye, then yer heivenlie Faither wull forgie you as weel. 15But ïf ye dïnnae forgie fowk thair wrangdaeins, yer Faither wull no forgie you tha wrangs yous hae daen.
16Whan ye fast, dïnnae luk doon In tha mooth as tha hippycrates dae, fer the' mak thair faces luk mïserable jist tae let fowk see the'r fastin. A tell ye tha truith, thïs ïs aa tha reward the'r gaun tae get. 17But whan ye fast, pit oiyle on yer heid an waash yer face, 18sae fowk wull no notysh that ye ir fastin; yer Faither but, wha ye cannae see, wull notysh; an tha Yin that sees whut ïs daen ïn hidlins, he wull gie ye yer reward.
Treysures ïn heiven
19Dïnnae hoord up fer yersels treysures on irth, whar moths an roost desthroy, an whar thiefs brek ïn an steal. 20But hoord up fer yersels treysures ïn heiven, whar nether moth ner roost can desthroy, ner thiefs brek ïn an steal. 21Fer whut ye thïnk tha maist o, wull aye be ïn yer hairt.
22Yer ee ïs tha lamp o tha bodie. If yer ee ïs guid, yer hale bodie ïs fu o licht. 23But ïf yer ee ïs baad, yer hale bodie ïs fu o dairkness. If then tha licht wi'ïn ye ïs dairkness, ït maun be pïtch blek!
24Naebodie can sarve twa maistèrs, fer ether he'll hait tha yin an love tha ither, or he'll stïck bye tha yin an thïnk naethin o tha ither. Ye cannae sarve baith God an Gowld.
25Sae A'm tellin ye, tak nae thocht fer yer life, whut ye'll ait or whut ye'll drïnk; ner yit aboot yer bodie, whut claes ye'll pit on ye. Is life no mair impoartin ner mait, an tha bodie mair impoartin ner claes? 26Luk at tha burds o tha air; the' dïnnae sow ner reap ner hoord awa ïn barns, an yit yer heivenlie Faither feeds thaim. Ir yous no warth faur mair ner thaim? 27Ye cannae add a sing'l oor tae yer life bi worryin aboot ït. 28An why dae ye worrie aboot tha claes ye pit on ye? Luk hoo tha lïlies o tha fiel growe. They nether wark ner spïn! 29Yit A'll tell ye thïs, e'en Solomon cudnae match thaim, wi aa hïs fancie claes! 30An ïf that ïs tha wye God pits claes on tha gress o tha fiel, that's here theday an throwed ïntae tha fire themorra, dae you dooters no unnèrstan that he'll luk eftèr you anaa? 31Sae dïnnae fash yersels bi sayin, ‘Whut wull we ait?’ or ‘Whut wull we drïnk?’ or ‘Whut wull we pit on iz?’ 32Fer thaim at daesnae know God rin eftèr aa these thïngs, but yer heivenlie Faither kens aa ye hae need o. 33Seek oot hïs Kïngdom an hïs righteousness furst o aa, an aa these ither thïngs wull tak care o thairsels.
34Sae dïnnae fash yersels aboot themorra, fer themorra wull luk eftèr ïtsel. Iverie day haes eneuch bother o ïts ain.”

MATTHA 7
Dïnnae judge ithers
1“Dïnnae judge ithers, sae as ye'll no be judged yersels. 2Fer ïn tha same wye yis judge ithers, yis'll be judged that wye yersels; an tha misure yis gie wull be tha misure yis get. 3An why dae ye see tha skelf ïn yer brither's ee, but ye dïnnae see tha plenk ïn yer ain ee? 4Hoo can ye say tae yer brither, ‘Let me tak tha skelf oot o yer ee,’ whan luk, aa tha time thair ïs a plenk ïn yer ain ee? 5Ye oul hippycrate ye, pu tha plenk oot o yer ain ee furst, an then ye'll be able tae see proper, tae tak tha skelf oot o yer brither's ee!
6Dïnnae gie whut's halie tae tha doags; an dïnnae scattèr yer pearls afore pïgs. If ye dae, the' may thramp thaim unnèr thair feet, an then turn an teer ye tae bïts.
Keep on prayin
7Keep on axin, an ït wull be gien tae ye, keep on lukkin an ye'll fin whut ye'r eftèr, keep on rappin an tha dure wull be apent tae ye. 8Fer iveriebodie that axes wull get; hïm that keeps on lukkin wull fin whut he's eftèr; an tae hïm that keeps on rappin, tha dure wull be apent. 9Whutch faither amang ye, ïf hïs sinn axes hïm fer breid, wull gie hïm a stane? 10Or ïf he axes hïm fer a fïsh, wull he gie hïm a snake? 11An sae ïf sïnfu fowk laik yersels know hoo tae gie guid thïngs tae yer weans, hoo much mair wull yer Faither ïn heiven gie guid thïngs tae thaim that axes hïm!
12Sae ïn iveriethin, dae tae ithers whut yis wud want thaim tae dae tae yersels, fer thïs ïs whut tha Laa an tha Proaphits ïs aa aboot.
Tha nerra gate
13Gae ïn bi tha nerra gate. Fer wide ïs tha gate an braid ïs tha róad that leads tae destruction, an monies a yin gaes that wye. 14But nerra ïs tha gate an reuch tha rodden that leads tae life, an thair's no monie that fins ït.
Guid an baad fruit
15Watch oot fer fauss proaphits. The' cum tae ye lukkin laik hairmless sheep, but on tha inside the'r naethin but a paak o wolfs. 16Ye'll ken thaim bi thair fruit, ay, bi whut the' dae. Daes fowk gether grapes frae a thoarn büsh, or fïgs frae thrïstles? Na. 17In tha same wye iverie guid tree gies guid fruit, but a baad tree gies ye baad fruit. 18A guid tree cannae gie baad fruit, an a baad tree cannae gie ye guid fruit. 19Iverie tree that daesnae gie guid fruit ïs cut doon an throwed ïntae tha fire. 20It's laik that wi tha fauss proaphits tae. Ye'll ken thaim bi whut the' dae.
Tha Loard's true follaers
21It's no iverie yin that says tae me, ‘Loard, Loard,’ that'll git ïntae tha Kïngdom o Heiven, but ït's onlie hïm that daes tha wull o ma Faither wha ïs ïn heiven. 22Monies a yin'll say tae me on tha Day o Reckonin, ‘Loard, Loard, dïd we no proaphesy ïn yer name, an ïn yer name dïd we no drive oot ïll spïrits an dae a hale lock o mïracles?’ 23Then A wull tell thaim strecht, ‘A niver knowed ye. Awa frae me, ye wrangdaers!’
Biggin on tha roak
24Sae iverie yin that hears these wurds o mine an heeds thaim ïs laik a wise man that bigged hïs hoose on a roak. 25Tha rain cum doon, tha wattèr ris, an tha wuns got up an hut agin tha hoose; yit ït dïdnae faa, acause ït wus bigged on tha roak. 26But iverie yin that hears these wurds o mine an daesnae heed thaim ïs laik a gormless man that bigged hïs hoose on san. 27Tha rain cum doon, tha wattèr ris, an tha wuns blattèrt an bate agin thon hoose o hïs. Tha hoose faad doon, an whut a cresh thair wus!” 28Whan Jesus haed daen sayin these thïngs, tha croods wur aa thunnèrstruck wi hïs taichin, 29fer he taicht thaim laik a bodie wi thortie, an no laik thair maistèrs o tha Laa.

MATTHA 8
Jesus cures a man wi leprosie
1Whaniver Jesus cum doon frae tha braeside, bïg croods follaed hïm. 2An here cum up thïs man wi leprosie, an he got doon on hïs knees afore hïm an saed, “Loard, ïf ye hae a mine tae, ye can mak me clain.” 3An Jesus püt hïs han oot an toucht tha man. “A'm wullin,” he saed. “Be clain!” An richt awa he wus cured o hïs leprosie. 4Then Jesus saed tae hïm, “Luk here, mine ye dïnnae tell oniebodie. But gang awa an show yersel tae tha preesht. Gie an offerin fer yer cleansin as Moses toul iz ïn tha Laa, fer a wutness tae yin an aa that ye'r weel agane!”
Tha faith o a Roman offysher
5Whan Jesus wus gaun ïntae Capernaum, a centurion cum tae hïm, plaidin wi hïm, 6an sayin, “Loard, ma sarvin man ïs lyin on hïs bed at hame. He's no weel, an cannae move ava. He's sufferin sumthin tarrible!” 7Jesus saed tae hïm, “Weel, A'm cumin tae mak hïm bettèr.” 8Tha centurion saed, “Loard, tha laiks o me's no fït tae hae ye cum unnèr ma ruif. But jist say tha wurd, an ma sarvin man wull be bettèr agane. 9Fer A ken hoo tae tak oardèrs, an A hae sodgers unnèr me as weel. A tell yin tae gang an he gangs, an anither yin tae cum, an he cums. A tell ma sarvin man tae dae thïs or that, an he daes ït!” 10Whan Jesus heerd thïs, he wus stoondit an saed tae thaim that follaed hïm, “A tell ye tha truith, A niver fun oniebodie wi sitch faith ïn aa Israel! 11A say tae ye that monie fowk wull cum frae tha East an tha Wast, an the' wull tak thair place roon tha boord wi Abraham, Isaac an Jacob ïn tha Kïngdom o Heiven. 12But monie o tha yins tha Kïngdom wus got readie fer, the' wull be cast oot ïntae tha dairk, whar thair wull be greetin an scringein o teeth.” 13Then Jesus saed tae tha centurion, “Gae! It wull be daen fer ye tha wye ye believed ït wud.” An hïs sarvint got bettèr agane that verie mïnit.
Monie seeck fowk cured
14Noo whaniver Jesus cum ïntae Petèr's hoose, he saen Petèr's mither-ïn-laa lyin ïn bed wi a faivir. 15He toucht hir han an tha faivir left hir, an she got up an stairtit tae sarve an luk eftèr hïm. 16An that evenin, the' brocht tae hïm a hale lock o fowk that wur bothert wi ïll spïrits, an he driv oot tha spïrits wi a wurd an cured aa that wus seeck. 17Thïs wus fer tae brïng aboot whut wus spauk throu tha proaphit Isaiah: “He tuk oor ailments on hissel, an he cairriet oor disaises.”
Tha coast o follaein Jesus
18Noo whan Jesus saa tha thrang gethert roon hïm, he toul hïs follaers tae gang ower tae tha ither side o tha loch. 19Then thair wus thïs maistèr o tha Laa cum up an saed, “Maistèr, A wull follae ye nae mettèr whar ye'r gaun!” 20An Jesus saed tae hïm, “Foxes hae holes an burds hae nests, but tha Sinn o Man haes naewhar he can caa hame.” 21Anither o hïs follaers saed tae hïm, “Loard, let me gang an burie ma faither furst.” 22But Jesus saed bak tae hïm, “Follae me, an let tha deid burie thair ain deid.”
Tha stoarm on tha loch
23Then he got ïntae tha bóat, hïs follaers got ïn eftèr hïm, an awa the' went. 24Wi'oot onie warnin, a wile stoarm cum up on tha loch, an tha waves waasht ower tha bóat. But Jesus slep throu ït. 25Hïs follaers cum an waakent hïm, sayin, “Loard, save iz, or we'll aa be droont!” 26“Hoo cum yis ir sae feart?” saed he. “Hae yis nae faith ava?” Then he stud up an chackt tha wun an tha waves, an ït wus aa peace an quaitness. 27Tha men wur dumfoonèrt an axt, “Whut kine o a man ïs thïs? Tha verie wun an tha waves daes hïs bïddin!”
Jesus senns tha ïll spïrits ïntae tha pïgs
28An whan he got tae tha ither side o tha loch, tae tha lan whar tha Gadarenes leeved, thair wus these twa men cum oot frae tha graveyaird fer tae meet hïm. The' wur bothert wi ïll spïrits, an that reuch, naebodie cud get bye thaim. 29“Whut ïs ït ye ir eftèr wi us, Sinn o God?” the' guldèrt. “Hae ye cum here tae torment iz afore tha day o Reckonin?” 30A bït awa frae thaim, a bïg herd o pïgs wus hokin fer food. 31An tha ïll spïrits plaidit wi Jesus, “Gin ye ir gaun tae drive iz oot, jist senn iz ïntae tha herd o pïgs thonner.” 32He saed tae thaim, “Awa wi ye!” Sae the' cum oot o tha men, an gaed ïntae tha pïgs, an aa tha herd tuk aff doon tha hïll, heid furst ïntae tha loch, an tha hale lock o thaim deed ïn tha wattèr. 33Tha yins lukkin eftèr tha pïgs run aff; the' gaed ïntae tha toon an toul iveriebodie aa that haed tuk place, an whut haed happent tae tha men bothert wi ïll spïrits. 34Then tha hale toon gaed oot tae meet Jesus. An whan the' saen hïm, the' plaidit wi hïm tae lea thair pairt o tha kintrie.

MATTHA 9
A paralysed man made bettèr
1Jesus climmed ïntae a bóat, sailed ower tha ither side an cum tae hïs ain toon. 2The' brocht a paralysed man tae hïm, lyin on a bed. An whaniver Jesus saa tha faith the' haed, he saed tae tha paralysed man, “Tak hairt, sinn; yer sïns ïs aa forgien.” 3At thïs, some o tha maistèrs o tha Laa saed amang thairsels, “That's naethin but blesphemie!” 4Knowin whut the' wur thïnkin, Jesus saed, “Hoo cum yis hae sitch wïckit thochts ïn yer hairt? 5Is ït aisier tae say, ‘Yer sïns ïs forgien ye,’ or tae say, ‘Get up an waak’? 6But jist sae as ye'll ken tha Sinn o Man haes tha pooer tae forgie sïns here on irth...” - he then saed tae tha paralysed man - “Up ye get, lïft yer bed an gae hame.” 7An tha man stud up, sae he dïd, an he went awa hame. 8Whan tha thrang saen thïs, the' wur fïllt wi wunnèrment; an the' gien glorie tae God fer giein sitchana thortie tae a man.
Jesus caas Mattha
9Whan Jesus wus trevelin on frae thair, he saa a tex man bi tha name o Mattha sïttin ïn hïs hut. “Follae me,” he toul hïm, an Mattha ris up an follaed hïm.
10A while latèr, whan Jesus wus at a dennèr at Mattha's hoose, thair wus a hale lock o tex men an ither fowk o ïll repute aitin alang wi hïm an hïs follaers. 11Whaniver tha Pharisees saen thïs, the' axt hïs follaers, “Whut's yer maistèr daein aitin wi thaim tex men an sïnners?” 12On hearin thïs, Jesus saed, “It ïs no thaim that's weel needs a doctèr, but thaim that's seeck. 13But awa an lairn tha mainin o thïs Scrïpture: ‘It's mercie A'm eftèr, A'm no eftèr secryfice.’ Fer A hinnae cum fer tae caa tha guid fowk [tae repent], A hae cum fer tae caa sïnners.”
Tae fast or no tae fast
14An ït wus then that Jhone's follaers cum up an axt hïm, “Hoo ïs ït that tha Pharisees an us ir aye fastin, but your follaers dïnnae fast?” 15Jesus saed bak tae thaim, “Dae ye thïnk tha waddin guests wud murn while tha bridegruim ïs still wi thaim? Thair'll cum a day but, whaniver tha bridegruim wull be tuk awa frae thaim; an ït's then the'll be fastin. 16Naebodie patches thair oul duds wi a bït o new claith, fer tha patch'll pu awa an mak ït waur. 17Nether wud the' poor new wine ïntae oul wineskïns. Fer ïf the' dae, tha skïns wull brust, tha wine wull rin oot an tha wineskïns wull be ruint. Na, the' poor new wine ïntae new wineskïns, an tha baith o thaim wull keep.”
A wumman hailt an a wee lass brocht bak tae life
18Noo whaniver he wus sayin thïs, a heidyin o tha Meetin Hoose cum an got doon on hïs knees afore hïm an saed, “Ma wee dochtèr haes deed jist thair noo. But cum an pit yer han on hir, an she'll cum bak tae life.” 19An Jesus got up an gaed wi hïm, as weel as hïs follaers. 20An lo an behoul, thair wus thïs wumman that wus bothert wi bleedin fer twal yeir. She cum up behin hïm an toucht tha enn o hïs cloke. 21Fer saed she til hirsel, “If A can jist touch hïs cloke, A wull be made weel agane.” 22Jesus turnt roon an saen hir. “Tak hairt, dochtèr dear,” he saed, “Yer faith haes made ye weel.” An tha wumman wus hailt that verie mïnit. 23Noo whan Jesus cum tae tha hame o tha heidyin o tha Meetin Hoose, he saa tha funèral flutèrs an aa tha hale thrang foofin an greetin, an he saed, 24“Awa er that! Tha wee lass ïs no deid, she's jist sleepin.” But the' begun tae lach at hïm. 25Eftèr tha crood wus püt oot tha dure, Jesus gaed ïn an tuk tha wee lass bi tha han, an she ris tae hir feet. 26An thïs wus aa tha taak o that hale kintrieside.
Twa blin men
27As Jesus gaed on frae thair, twa blin men follaed hïm, caain oot, “Sinn o Davit, tak peetie on iz!” 28Whaniver he went ïntae hïs hoose, tha blin men cum ïn tae, an he axt thaim, “Dae yis believe A hae tha pooer fer tae dae whut ye'r wantin?” “Ay, Loard,” the' saed, “we dae.” 29Then he toucht thair een an saed, “It'll be daen tae ye, accoardin tae yer faith.” 30An thair sicht cum bak, an the' cud see! Jesus gien thaim a guid warnin an saed, “Luk here, dïnnae you be tellin oniebodie aboot thïs.” 31But nae shuiner wur the' oot, than the' stairtit tae spreed tha news aboot hïm aa roon tha hale kintrie.
32An eftèr the' left, a man that wus bothert wi ïll spïrits an cudnae spake wus brocht tae Jesus. 33An Jesus driv oot tha ïll spïrit, sae tha man that wus dum cud noo spake. Tha crood o fowk wus dumfoonèrt an saed, “We niver saen tha laiks o thïs ïn Israel afore!” 34But tha Pharisees saed, “It's tha Deil, tha heidyin o tha ïll spïrits that gies hïm tha pooer tae cast oot ïll spïrits!”
A gran hairst ïs waitin
35An Jesus trevelt throu aa tha toons an vïllages, taichin ïn thair Meetin Hooses, praichin tha Guid News o tha Kïngdom, an hailin iverie kine o disaise an ailment. 36Whaniver he saen tha croods, hïs hairt went oot tae thaim, acause the' wur aa laik sheep wi nae shepherd: troublet, on thair lane, wi nae róad tae turn. 37Then he saed tae hïs follaers, “Thair's a gran hairst waitin, but thair's no monie warkers tae gether ït ïn. 38Sae keep on axin tha Loard o tha hairst tae senn oot mair warkers ïntae hïs hairvest fiel.”

MATTHA 10
Tha Twal sent oot
1He caad hïs twal follaers thegither an he gien thaim tha pooer tae drive oot ïll spïrits an tae cure aa kines o disaises an ailments. 2Tha names o tha twal possels wus: furst, Simon (caad Petèr) an hïs brither Andra; then Jeames tha sinn o Zebedee, an hïs brither Jhone; 3Phïlip an Bartholomew; Tammas an Mattha tha tex man; Jeames tha sinn o Alphaeus, an Thaddaeus; 4Simon tha Zealot an Judas Iscariot, tha yin that bethrayed Jesus.
5An Jesus sent oot tha twal o thaim an gien thaim thair oardèrs: “Dïnnae be gaun amang tha Gentiles or ïntae onie toon o tha Samaritans. 6But rether gae tae tha loast sheep o Israel. 7An as ye ir gaun alang, praich thïs: ‘Tha Kïngdom o Heiven ïs nearhan.’ 8Heal seeck fowk, rise tha deid, cleanse thaim wi leprosie, drive oot ïll spïrits. Ye hae freelie received, sae ye maun gie freelie. 9Dïnnae tak alang onie gowld or siller, ner e'en a copper ïn yer girthpooch; 10tak nae baag fer tha róad, ner spare claes, ner shune ner a stav; fer tha warker ïs warth hïs keep. 11Whutiver toon or vïllage ye gae ïntae, luk fer some warthie dacent bodie thair an stap ower at hïs hoose til ye tak yer lave o tha place. 12As ye gae ïntae thïs hame or that, bïd thaim tha time o day. 13If tha hame ïs warthie, let yer blissin be on ït; ïf ït ïsnae warthie, let yer blissin cum bak tae ye. 14If the' dïnnae mak yis walcum or gie yis a hearin, dicht tha stour aff yer feet whan ye lea that hame or toon. 15A tell ye tha truith, tha fowk o Sodom an Gomorrah wull be bettèr aff on tha Day o Reckonin ner that toon.
16A'm sennin yis oot laik sheep amang wolfs. Sae be as cannie as sarpents an as hairmless as doos. 17Be on yer gaird agin men; the'll han yis ower tae tha cooncils an gie yis a guid whuppin ïn thair Meetin Hooses. 18On accoont o me, ye'll be brocht afore guviners an kïngs as wutnesses tae thaim an tae tha Gentiles. 19But whaniver yis ir lïftit an brocht tae thrial, dïnnae be ower enxious aboot whut tae say or hoo tae say ït. Ye'll be gien tha richt wurds at tha richt time. 20Fer ït'll no be you that's spakin, but tha Spïrit o yer Faither spakin throu ye. 21Brithers wull han ower thair brithers tae be kïllt, an faithers thair weans; an weans wull rise up agin thair faithers an mithers an hae thaim püt tae deith as weel. 22Ye'll be haitit bi yin an aa on accoont o me, but he that tholes tae tha enn wull be saved. 23Whan yis ir persecutit ïn yin place, fly tae anither. A tell ye tha truith, ye'll no hae feenished gaun throu aa tha toons o Israel afore tha Sinn o Man cums bak!
24A follaer ïs no abain hïs taicher, ner a sarvint abain hïs maistèr. 25Whut mair can tha follaer ax than tae be laik hïs taicher, or tha sarvint tae be laik hïs maistèr? Gin the' hae caad tha heid o tha hoose Beelzebul, weel, whut wull the' no caa aa tha yins o hïs hoosehold!
26Sae dïnnae be afeart o thaim. Thair's naethin covert ower that'll no cum tae licht, ner hïd that'll no be kent. 27Whut A tell ye ïn tha dairk, spake oot ïn tha braid daylicht; whut's whuspert ïn yer ear, blare ït oot frae tha ruiftaps. 28Dïnnae be feart o thaim that kïll tha bodie but cannae kïll tha sowl. Rether, be afeart o tha Yin that can desthroy baith bodie an sowl ïn hell. 29Ir twa wee sparras no soul fer a pennie? Yit no yin o thaim wull faa tae tha grun wioot yer Faither knowin ït. 30Fer tha verie hairs o yer heid ir aa coontit. 31Sae dïnnae be feart; yis ir warth mair ner a hale wheen o sparras. 32Whaiver's no feart tae own me afore men, A wull own hïm tae afore ma Faither ïn heiven. 33But whaiver disowns me afore men, A wull disown hïm afore ma Faither ïn heiven.
34Dïnnae be thïnkin A hae cum tae brïng peace tae tha irth. Na, A dïdnae cum tae brïng peace, but a sword. 35Fer A hae cum tae turn a man agin hïs faither, a dochtèr agin hir mither, a dochtèr-ïn-laa agin hir mither-ïn-laa; 36ït'll be tha yins leevin wi a man that wull be agin hïm. 37Oniebodie that loves hïs faither or hïs mither mair ner me ïs no warthie o me; nether ïs tha yin that loves hïs sinn or hïs dochtèr mair ner me warthie o me. 38An oniebodie that daesnae tak up hïs cross an follae me ïs no warthie o me. 39Whaiver fins hïs life wull loass ït, an whaiver loasses hïs life on accoont o me wull fin ït.
40Hïm that walcums you walcums me, an hïm that walcums me walcums tha Yin that sent me. 41Oniebodie that maks a proaphit walcum on accoont o hïs bein a proaphit wull be gien a proaphit's reward, an oniebodie that maks a guid man walcum on accoont o bein a guid man wull git a guid man's reward. 42An ïf oniebodie gies even a bicker o coul wattèr tae yin o these weans acause he ïs ma follaer - A tell ye, he wull no be wantin fer a reward, that's fer shair!”

MATTHA 11
Jesus an Jhone tha Baptiser
1Eftèr Jesus haed daen giein oardèrs tae hïs twal follaers, he gaed on frae thair tae taich an praich ïn tha toons roon aboot.
2Noo Jhone wus ïn jail, an whaniver he heerd whut Christ wus daein, he sent [twa o] hïs follaers 3an the' axt hïm, “Ir you tha Yin that wus supposed tae cum, or shud we be lukkin oot fer some ither bodie?” 4Jesus toul thaim, “Gae bak an gie Jhone an accoont o whut ye hear an see. 5Blin fowk can see noo, lameters can waak, fowk wi leprosie ir made weel. Deef fowk can hear. Tha deid leeve agane. An tha Guid News ïs praicht tae tha puir. 6An blisst ïs tha yin that daesnae misdoot me.”
7As Jhone's follaers wur leain, Jesus stairtit tae taak tae tha croods aboot hïm: “Whut dïd yis gang oot ïntae tha wuldèrness fer tae see? Wus ït tae see tha rushes sweein ïn tha wun? 8If no, whut dïd ye thïnk ye wud see oot thair? A man aa rigged oot ïn fancie claes? Na, tha yins ïn fancie claes, ït's ïn kïngs' palaces ye wull fin them. 9Sae whut dïd yis gae oot fer tae see? Wus ït a proaphit? Ay, A tell ye, an faur mair ner a proaphit. 10Thïs ïs tha yin tha Scrïptures taak aboot whan the' say:
‘Lïsten, A wull senn oot ma messenger aheid o ye;
he wull mak readie tha wye afore ye.’
11A tell ye tha truith: amangst thaim boarn o a wumman, naebodie haes iver leeved that's mair impoartin ner Jhone tha Baptiser; yit tha yin that ïs laist ïn tha Kïngdom o Heiven ïs a bettèr man ner hïm. 12Frae tha time Jhone tha Baptiser stairtit tae praich up til noo, fowk ir tryin tae püsh thair wye ïntae tha Kïngdom o Heiven, an violent men ir takkin houl o ït. 13Fer up tae Jhone's time, aa tha proaphits an tha Laa foretoul whut wus tae happen. 14An ïf ye ir wullin tae believe whut A say, Jhone ïs tha Elijah that wus tae cum. 15Let hïm that haes ears ïn hïs heid tak tent!
16Whut can A say aboot tha fowk noo-a-days? The' ir laik weans sïttin doon at tha mairket an caain oot tae tha ithers,
17‘We played tha whustle fer ye, an ye wudnae daunce;
we sung a dirge tae ye, an ye wudnae greet.’
18Fer Jhone wusnae ïntae aitin ner drïnkin whan he cum, an the' say, ‘Thair's a baad spïrit ïn hïm.’ 19Yit tha Sinn o Man cum aitin an drïnkin, an the' say, ‘Wud ye luk at hïm, he's a glutton, an he's tarrible fand o tha drïnk sae he ïs - tha freen o tex men an wrangdaers!’ But daein whut's richt proves tha wusdom o God's wyes.”
Sartin cïties tuk tae task
20Then Jesus stairtit tae tak tae task tha cïties whar he haed daen tha maist o hïs mïracles, acause the' dïdnae repent. 21“Sorra tae Chorazim, an sorra tae Bethsaida, fer ïf tha fowk o Tyre an Sidon haed saen tha warkin o God's pooer as yous hae saen ït, the' wud hae repentit lang syne ïn seckclaith an eshes. 22But A'm tellin ye, tha fowk o Tyre an Sidon wull be bettèr aff on tha Day o Reckonin than yous wull. 23An Capernaum, you micht thïnk ye'r weel on yer wye tae heiven. Na, but A'm tellin ye, ye'll be brocht doon tae hell! Fer ïf tha mïracles that wus daen ïn you haed bin daen ïn Sodom, ït wud be thair tae thïs day. 24But A tell ye that Sodom wull be bettèr aff on tha day o Reckonin ner you.”
Ma yauk ïs aisie
25At that time Jesus saed, “Faither, Loard o heiven an irth, A praise ye that ye hae kep these thïngs frae clivir an warlie-wise fowk, an made thaim clear eneuch fer weans tae unnèrstan. 26Ay, Faither, ït haes plaised ye tae dae ït thïs wye.
27Ma Faither haes gien aa thïngs ower tae me, an naebodie unnèrstans tha Sinn apairt frae tha Faither, an naebodie unnèrstans tha Faither apairt frae tha Sinn, an whaiver tha Sinn wants tae reveal hïm tae. 28Cum tae me, aa you that's wearie an burdent, an A wull gie ye rest. 29Tak ma yauk upon ye an lairn frae me, fer A'm gentle an hummle ïn hairt, an yis'll fin rest fer yer sowls. 30Fer ma yauk ïs aisie, an ma burden ïs licht.”

MATTHA 12
Loard o tha Sabbath
1At that time Jesus gaed throu tha coarnfiels on tha Sabbath day. Hïs follaers wur hung'rie got, an the' begun tae pluck tha heids aff tha coarn an the' et thaim. 2Whaniver tha Pharisees saen thïs, the' saed tae hïm, “Luk! Yer follaers ir daein whut's agin tha Laa on tha Sabbath day!” 3He saed bak tae thaim, “Hae ye no read whut Davit daen whaniver hïm an hïs freens wus hung'rie? 4He gaed ïntae tha Hoose o God, an hïm an hïs freens et tha halie showbreid. An thair wus naebodie barrin tha preeshts allooed tae dae thïs. 5Or hae ye no read ïn tha Laa that tha preeshts ïn tha Hoose o God ir allooed tae wark on tha Sabbath Day, an yit the'ir no hel tae accoont fer brekkin tha Laa? 6A tell ye, we'r taakin aboot sumthin mair impoartin ner tha Hoose o God here. 7Tha Scrïpture says: ‘It's mercie A'm eftèr, A'm no eftèr secryfice’, an ïf ye haed unnèrstud tha mainin o these wurds, ye wudnae hae saed that ma follaers wus sïnners whan the' ir no! 8Fer tha Sinn o Man ïs Loard o tha Sabbath anaa.”
Jesus hails on tha Sabbath day
9Jesus gaed on frae that place, an he gaed ïntae thair Meetin Hoose. 10An thair wus a man thair an hïs richt han wus wuthert. Lukkin tae hae sumthin agin Jesus, tha Pharisees axt hïm, “Ir ye allooed tae hail on tha Sabbath day?” 11Jesus saed bak tae thaim, “If onie o yis haes a sheep an ït faas ïntae a sheuch on tha Sabbath, wud ye no tak houl o ït an pu ït oot? 12Is a man no warth faur mair ner a sheep? Ay, sae ït's aa richt tae dae guid on tha Sabbath day!” 13Wi that, he saed tae tha man, “Streetch oot yer han.” Sae he streetcht ït oot an ït wus aa hailt, an jist as guid as tha ither yin. 14But tha Pharisees gaed oot an the' collogued thegither hoo the' cud dae awa wi Jesus.
Tha Han-waaled sarvint
15Jesus, knowin thïs, left that place. An a wile thrang o fowk follaed hïm, an he made aa thair seeck fowk bettèr, 16an he gien thaim a warnin no tae tell oniebodie wha he wus. 17Thïs wus tae fülfill whut wus spauk aboot hïm throu tha proaphit Isaiah:
18“Here ïs ma sarvint, ma Han-waaled Yin;
he's tha yin A love, he's tha yin A'm weel plaised wi;
A'll pit ma Spïrit on hïm,
an he'll tell oot justice tae tha nations.
19He'll no cum argyin or cryin oot;
nether wull he rise hïs voice ïn tha raas.
20A bent reed he'll no brek aff,
an he'll no snuff oot a smoldèrin wïck,
til he leads justice on tae vïctrie.
21In hïs name tha nations wull pit thair trust.”
Jesus an Beelzebul
22Then the' brocht hïm a man bothert wi ïll spïrits. He wus blin an dum, an Jesus made hïm bettèr, sae he cud baith taak an see. 23Aa tha fowk wur thunnèrstruck an the' saed, “Cud thïs be tha Sinn o Davit?” 24But whaniver tha Pharisees heerd thïs, the' saed, “It ïs onlie bi Beelzebul, tha heidyin o tha ïll spïrits, that thïs fella casts oot ïll spïrits.” 25Knowin thair thochts Jesus saed tae thaim, “Iverie kïngdom divïd agin ïtsel wull gae tae reck an ruin, an iverie cïtie or hoose divïd agin ïtsel wull no stan. 26An ïf Satan casts oot Satan, he ïs divïd agin hissel, an hoo then cud hïs kïngdom stan? 27An ïf A cast oot ïll spïrits bi tha pooer o Beelzebul, bi whut pooer then daes yer ain fowk cast thaim oot? Sae let thaim be tha yins tae judge ye fer whut ye hae saed. 28But ïf A cast oot ïll spïrits bi tha Spïrit o God, ït proves that tha Kïngdom o God ïs here amang ye. 29Or agane, hoo can oniebodie git ïntae a strang man's hoose an cairrie aff hïs belangins, less he furst tyes up tha strang man? Eftèr that, he can plunner awa! 30Hïm that ïs no for me ïs agin me, an hïm that ïsnae giein me a han tae gether ïn, he micht as weel be scattèrin. 31An sae A tell ye, men wull be forgien iverie sïn an blesphemie, but tha blesphemie agin tha Spïrit wull no be forgien. 32Oniebodie that spakes a wurd agin tha Sinn o Man wull be forgien, but oniebodie that spakes agin tha Halie Spïrit wull no be forgien, nether ïn thïs age ner ïn tha age tae cum.
33Ye can tell a tree bi its fruit. Gin tha tree's guid, ïts fruit wull be guid; gin ït's baad ïts fruit wull be baad. 34Ye sleekit shooer o vipers, hoo can ye say ocht that's guid whan ye'r wïckit yersels? Fer whut's ïn yer hairt wull cum oot o yer mooth. 35A guid man brïngs guid thïngs oot o tha guidness stored ïn hïs hairt; a wïckit man brïngs wïckit thïngs oot o hïs store o wïckitness. 36But A tell ye, on tha Day o Reckonin men wull hae tae mak answer fer iverie careless wurd the' hae spauk. 37Fer bi yer wurds ye'll be judged no guiltie, an bi yer wurds ye'll be condemned.”
Tha sign o Jonah
38Then some o tha Pharisees an maistèrs o tha Laa saed tae hïm, “Maistèr, we want a mïraclis sign frae ye!” 39He saed bak tae thaim, “It's onlie a wïckit an adultèrous genèration wud luk fer a mïraclis sign! But thair'll be nane gien apairt frae tha sign o tha proaphit Jonah. 40Fer jist as Jonah wus thrie days an thrie nichts ïn tha belly o a bïg fïsh, ïn tha same wye tha Sinn o Man wull be thrie days an thrie nichts ïn tha hairt o tha irth. 41Tha men o Nineveh wull stan up at tha Day o Reckonin wi thïs genèration an the'll condemn ït; fer they repentit whaniver Jonah praicht tae thaim, an yit tha yin that's here noo ïs mair ner onie Jonah. 42Tha Queen o tha Sooth wull stan up wi thïs genèration tae be judged as weel on that Day, an she wull condemn ït; fer she cum frae tha enns o tha irth fer tae lïsten tae Solomon's wusdom, an noo yin abain Solomon ïs here, an yis ir no lïstenin!
43Whan an ïll spïrit cums oot o a man, ït raiks throu tha desert lukkin fer rest. But ït fins nane. 44Then ït says, ‘A'll jist gae bak tae whar A wus leevin afore.’ Whaniver ït gaes bak, ït fins tha hoose empie, swep clain an aa redd up. 45Then ït gangs an taks wi ït seiven ither spïrits mair wïckit ner ïtsel, an the' aa gae ïn an the' settle thair. An that man enns up faur waur ner he wus afore. That's tha wye ït'll be wi thïs wïckit genèration.”
Tha true femlie o Jesus
46While Jesus wus still taakin tae tha thrang, hïs mither an hïs brithers stud ootbye, lukkin tae spake tae hïm. 47Summodie toul hïm, “Yer mither an yer brithers ir waitin ootbye, lukkin tae spake tae ye.” 48But Jesus cum bak wi thïs, “Wha ïs ma mither, an wha ir ma brithers?” 49Pointin tae hïs follaers, he saed, “Luk, thair's ma mither an ma brithers! 50Fer thaim at daes tha wull o ma Faither ïn heiven ïs ma brither an ma sïstèr an ma mither!”

MATTHA 13
Tha parable o tha fairmer scattèrin seed
1That verie day Jesus gaed oot o tha hoose an sut doon bi tha loch shore. 2Sitch a thrang o fowk gethert roon hïm that he got ïntae a bóat an sut ïn ït, while aa tha fowk stud bye on tha shore. 3An he toul thaim a hale wheen o thïngs bi parables, laik thïs yin: “Thair wus thïs fairmer gaed oot tae saa seed. 4An as he wus scattèrin ït, some drapt doon alang tha pad, an tha burds flew doon an peckt thaim up. 5Thair wus some seed faad doon on roakie grun, whar thair wusnae much clye. It sprung up quïck, becas tha clye wus shalla, 6but as shune as it brairdit an tha sin ris, tha plants wus scorcht, an the' wuthert awa acause the' haed nae ruits. 7Ither seed faad doon amang thoarns an breers, that sprung up, tuk ower an chokt ït. 8Yit ither seed faad on guid grun, whar ït brocht a hairst o a hunnèr, sïxtie or thurtie times whut wus sowed. 9Let hïm that haes ears ïn hïs heid tak tent!”
10Hïs follaers cum tae hïm an axt, “Fer why dae ye spake tae tha fowk ïn parables?” 11He saed, “Tae you God haes gien an unnèrstannin o tha saicrets o tha Kïngdom o Heiven, but no tae thaim. 12Fer hïm that haes plentie wull be gien mair, an he wull hae mair ner eneuch. An hïm that haes lïttle, even whut he haes wull be tuk awa frae hïm. 13Thïs ïs tha raison A spake tae thaim ïn parables: ‘Tha mair the' luk, the' dïnnae see; tha mair the' hear, the' dïnnae lïsten or unnèrstan. 14Isaiah's proaphesie cums aboot ïn thaim whaniver he says:
“You wull aye be hearin but niver unnèrstannin;
ye'll aye be seein but niver takkin ït ïn.
15Fer tha hairt o these fowk haes becum haird;
the' can harlie hear wi thair ears,
an the' hae shut thair een.
Itherwise the' cud see wi thair een,
the' cud hear wi thair ears,
the' cud unnèrstan wi thair hairts,
an the' wud turn tae me, tae hail thaim.”’
16But your een ïs blisst acause they can see, an your ears tae, acause they can hear. 17Fer A tell ye tha truith, thair's monies a proaphit an monies a guid man wud hae gien oniethin fer tae see whut yous see but the' dïdnae see ït; an tae hear whut yous hear but the' dïdnae hear ït.
18Lïsten then tae whut tha parable o tha sower mains: 19Whan oniebodie hears tha message aboot tha Kïngdom an daesnae unnèrstan ït, alang cums tha Wïckit Yin an snaps awa whut wus sowed ïn hïs hairt. Thïs ïs whut tha seed sowed nixt tha pad stans fer. 20An then tha seed that faad on roakie grun stans fer tha bodie that hears tha message, an taks ït ïn richt awa wi a gled hairt. 21But seein as he haes nae ruits, ït onlie houls wi hïm fer a wee while. Whan haird times an trouble cums acause o God's wurd, he jist gies up thair an then. 22Then tha seed that faad doon amang tha thoarns, that's laik a bodie that hears tha message, but wi hïm chasin eftèr money, an tha bothers o thïs warl, tha message gets chokt an ït aa cums tae naethin. 23But tha seed that faad doon on guid grun ïs laik tha bodie that taks tha wurd tae hairt an unnèrstans ït, brïngin ïn a yiel o thurtie, sïxtie or a hunnèr times mair ner wus sowed.”
Tha wheat an tha geel
24Jesus toul thaim anither parable: “Tha Kïngdom o Heiven ïs laik a man that sowed guid seed ïn hïs fiel. 25But whaniver aa tha fowk wus sleepin, hïs enemie cum an sowed geel amang tha wheat, an then he tuk aff. 26Noo as shune as tha wheat brairdit an tha ears appeart, tha weeds cum up as weel. 27An tha fairmer's sarvin men cum up tae hïm. ‘Maistèr,’ the' saed, ‘dïd ye no sow guid seed ïn yer fiel? Whar then dïd tha weeds cum frae?’ 28‘An enemie haes daen thïs,’ he saed. Tha sarvints axt hïm, ‘Dae ye want iz tae gae oot an pu thaim up?’ 29‘Na,’ he saed bak tae thaim, ‘becas whaniver ye'r pu'in oot tha weeds, ye'll mebbe ruit up tha wheat alang wi thaim. 30Let thaim baith growe thegither tae tha hairvest. An then A'll tell tha reapers: Gether up tha weeds furst an tye thaim up ïn bunnels fer burnin; then awa an gether up tha wheat an brïng ït ïntae ma barn.’ ”
Tha wee mustèrt seed
31Jesus toul thaim yit anither parable: “Tha Kïngdom o Heiven ïs laik a wee mustèrt seed, that a man tuk an sowed ïn hïs fiel. 32Tha mair ït stairts aff as a gye wee seed, yit whan ït growes, ït becums a bïg büsh an then a tree, sae as tha wee burds cum an tuk shiltèr ïn ïts brenches.”
Tha parable o tha yeast
33An here's anither yin he toul thaim: “Tha Kïngdom o Heiven ïs laik yeast that a wumman tuk fer tae mak breid. She warkt that wee bït ïntae a bïg boul o flure, tae tha hale lock o ït ris.”
34Jesus spauk ïn parables whan he toul tha croods aa these thïngs; he dïdnae say ocht tae thaim wi'oot uisin a parable. 35Thïs wus tae brïng aboot whut tha proaphit saed wud happen: “A wull taak tae ye ïn parables, A wull tell ye thïngs hïd since tha warl begun.”
36Then he left tha crood o fowk an went ïntae tha hoose. Hïs follaers cum tae hïm an saed, “Wud ye tell iz whut that parable o tha weeds ïn tha fiel mains?” 37He answert, “Tha yin that sowed tha guid seed ïs tha Sinn o Man. 38Tha fiel ïs tha warl, an tha guid seed stans fer tha sinns o tha Kïngdom. Tha weeds stans fer tha childèr o tha wïckit yin, 39an tha enemie that sows thaim ïs tha Deil. Tha hairvest ïs tha enn o tha warl, an tha reapers ir tha angels. 40Jist tha wye tha weeds ir pu'ed up an brunt ïn tha fire, that's tha wye ït'll be at tha enn o tha warl. 41Tha Sinn o Man wull senn oot hïs angels, an the'll ruit oot o hïs Kïngdom iveriethin that brïngs aboot sïn an aa thaim that daes wrang. 42An tha angels wull flïng thaim ïntae tha fierie furnace, whar thair wull be sair greetin an scringein o teeth. 43Then tha yins that's daen richt wull shine brichtlie laik tha sin ïn thair Faither's Kïngdom. Let hïm that haes ears ïn hïs heid tak tent!
Hïdden treysure an a fancie pearl
44Tha Kïngdom o Heiven ïs laik treysure hïd ïn a fiel. Thair wus thïs man fun ït, an he went an hïd ït agane; an he wus that plaised aboot ït, he went an soul aa he haed an he bocht tha fiel.
45An agane, tha Kïngdom o Heiven ïs laik a dailer on tha luk-oot fer fancie pearls. 46Whaniver he fun yin that wus warth a hale lock, awa he went an soul iveriethin he haed, an he bocht ït.
Tha parable o tha fïshin neyt
47Or agane, tha Kïngdom o Heiven ïs laik a neyt that the' lut doon ïntae tha loch, an ït catched aa kines o fïsh. 48Whaniver ït wus fu, tha fïshermen haaled ït ashore. Then the' sut doon an the' waaled throu ït. The' püt tha guid fïsh ïntae creels, but the' throwed tha baad yins awa. 49That's hoo ït'll be at tha enn o tha warl. Tha angels'll cum an soart oot tha wïckit fowk frae tha guid, 50an the'll cast thaim ïntae tha fierie furnace, whar thair'll be greetin an scringein o teeth.”
51“Hae ye unnèrstud aa these thïngs?” Jesus axt hïs follaers. “Ay, we hae,” the' saed. 52He saed tae thaim, “Weel then, iverie maistèr o tha Laa that haes bin schuiled ïn tha thïngs o tha Kïngdom o Heiven, ïs laik tha guidman o tha hoose that brïngs oot o hïs storeruim treysures baith oul an new.”
Is thïs no tha cairpentèr's sinn?
53An whan Jesus wus daen tellin these parables, he gaed on frae thair, 54an bak tae hïs hametoon. An whaniver he stairtit taichin tha fowk thair ïn tha Meetin Hoose, the' wur aa dumfoonèrt. “Whar dïd thïs man get hïs wusdom an mïraclis pooers frae?” the' axt. 55“Is thïs no jist tha cairpentèr's sinn? Hïs mither's caad Mary, ïsn't she? An ir hïs brithers no Jeames, Joseph, Simon an Judas? 56Shair hïs sïstèrs ir aa here wi iz! Sae whar dïd thïs bodie get aa thïs frae?” 57An the' tuk umrage at hïm. But Jesus saed tae thaim, “A proaphit's niver weel thocht o ïn hïs hametoon, or ïn hïs ain hoose.” 58An he dïdnae dae monie mïracles thair acause o thair want o faith.

MATTHA 14
Tha deith o Jhone tha Baptiser
1At that time Herod tha Tetrarch heerd whut the' wur sayin aboot Jesus, 2an he saed tae hïs sarvin men, “Thïs ïs Jhone tha Baptiser; he haes ris frae tha deid! That's tha raison he haes these mïraclis pooers.” 3Noo afore thïs, Herod haed tuk houl o Jhone, an he haed hïm tyed up an püt awa ïn jail acause o Herodias, hïs brither Phïlip's wife, 4fer Jhone wus aye tellin hïm, “Tha Laa daesnae alloo ye tae hae hir!” 5Herod wud hae kïllt Jhone, but he wus afeart o tha crood turnin on hïm, acause the' lukt on Jhone as a proaphit.
6-7But at Herod's birthday pairtie, tha dochtèr o Herodias daunced afore thaim an plaised Herod that much, that he swore he'd gie hir whutiver she axt fer. 8Tha wee lass saed - ït wus hir mither püt hir up tae ït - “Jist gie me tha heid o Jhone tha Baptiser on a plattèr!” 9Tha kïng wus wile annoyt aboot thïs, but acause o whut he'd swore an tha yins wi hïm roon tha table, he oardèrt thaim tae gie hir whut she haed axt fer. 10Sae he got thaim tae tak tha heid aff Jhone ïn tha jail. 11The' brocht ït bak on a plattèr an the' gien ït tae tha wee lass, an she cairriet ït tae hir mither. 12Jhone's follaers cum an tuk hïs bodie awa an buriet ït. Then the' went an toul Jesus whut haed happent.
Tha five thoosan weel fed
13Whaniver Jesus heerd thïs, he went awa ïn a bóat bi hïs lane tae a quait place. But whan tha croods got tae know aboot ït, the' follaed hïm on fit frae tha toons. 14An whan Jesus cum tae lan, he fun a quare thrang o fowk fornent hïm, an hïs hairt went oot tae thaim an he cured thair seeck fowk. 15Then as evenin wus draain ïn, hïs follaers cum tae hïm an saed, “Thïs ïs a richt oot o tha wye place, an ït's gettin late. Senn tha croods awa, sae the' can gang tae tha clachans an buy thairsels a bite tae ait.” 16Jesus saed, “The' dïnnae need tae gae awa. Yous gie thaim sumthin tae ait.” 17“We hae naethin here but five bannocks an twa fïsh,” the' reponed. 18“Weel, brïng thaim here tae me,” he saed. 19He oardèrt tha fowk tae sït doon on tha gress. An takkin tha five bannocks an tha twa fïsh an lukkin up tae heiven, he blisst ït an brauk tha bannocks. Then he gien thaim tae hïs follaers, an tha follaers gien thaim tae tha fowk. 20The' aa et thair fïll, an hïs follaers gethert up twal creels fu o aa tha wee bïts that wus left ower. 21Tha nummer o thaim that et wus aboot five thoosan men, niver mine weemen an weans.
Jesus waaks on tha wattèr
22Richt awa, Jesus made tha follaers get ïntae tha bóat an gae on aheid o hïm tae tha ither side, while he toul tha thrang tae gae hame. 23Eftèr he haed sent thaim awa, he went up tha muntin bi hissel fer tae pray. At dailygan, he wus thair on hïs lane.
24Bi noo tha bóat wus aareadie miles awa frae tha lan; ït wus takkin a hemmerin frae tha waves, an tha wun wus agin ït. 25Cum tha fowerth watch o tha nicht Jesus gaed oot tae thaim, waakin on tha wattèr. 26Whaniver hïs follaers saen hïm waakin on tha wattèr, the' wur hairt-scarred, an trimmlin wi fear the' caad oot, “It's a wraith!” 27But strecht awa Jesus spauk oot an saed tae thaim, “Tak hairt! It's masel. Dïnnae be feart!”
28“Loard, ïf ït's you,” Petèr saed, “bïd me cum tae ye on tha wattèr.” 29“Cum on then,” saed Jesus. Sae Petèr got doon oot o tha bóat, he waakt on tha wattèr, an he went nixt Jesus. 30But whaniver he saen hoo strang tha wun wus, he wus afeart an he stairtit tae sink. “Loard, save me!” he caad oot. 31At yinst Jesus raxt oot hïs han an grïpt hïm. “Hae ye nae faith ava?” he saed. “Why dïd ye doot me?” 32An whaniver the' climmed bak ïntae tha bóat, tha wun deed doon. 33Then thaim that wur ïn tha bóat wurshipt hïm, sayin, “You are tha Sinn o God, an that's tha truith o ït!”
34Whan the' gaed bak ower tha loch agane, the' landit at Gennesaret. 35An whaniver tha men o that place reconised Jesus, the' sent wurd roon tha hale kintrieside. An the' brocht aa thair seeck fowk tae hïm, 36an plaidit wi hïm tae let thaim jist touch tha hem o hïs robe. An iveriebodie that toucht ït wus makkit weel agane.

MATTHA 15
Clain hans or clain hairts?
1Then some Pharisees an maistèrs o tha Laa cum tae Jesus frae Jerusalem an the' axt hïm, 2“Fer why dae yer follaers lea aside tha oul wyes o oor eldèrs? The' dïnnae even waash thair hans afore the' ait!” 3Jesus cum bak wi thïs, “An fer why dae you lea aside tha laas o God fer tha sake o yer ain tradeetions? 4Fer God gart ye thïs: ‘Honour yer faither an yer mither’, an: ‘Oniebodie that miscaas thair faither or mither maun be püt tae deith.’ 5But yous say that ït's aa richt fer a bodie tae tell hïs faither or mither, ‘Whutiver halp ye wud hae got frae me A hae vood tae gie tae God’; 6an ye say he ïsnae obliged tae honour hïs parents wi ït. Bi thïs, ye mak a nonsense o tha wurd o God fer tha sake o yer tradeetion. 7Ye hippycrates! Isaiah got ït richt whan he proaphesied thïs aboot ye:
8‘Thïs nation honours me wi thair mooth,’ says God,
‘but thair hairt ïs faur awa frae me.
9Thair woarship's nae use ava;
thair taichins ir naethin but man-made rules an regulations.’ ”
10Jesus caad tha thrang tae hïm an saed, “Lïsten tae me an unnèrstan whut A'm sayin. 11Whut gaes ïntae a man's mooth daesnae sullie hïm, but whut cums oot o hïs mooth, ït's that sullies hïm.” 12Then hïs follaers cum tae hïm an axt, “Dae ye ken that tha Pharisees wur gye ïll plaised whaniver the' heerd thïs?” 13He saed, “Iverie plant ma heivenlie Faither haesnae plantit wull be pu'ed up bi tha ruits. 14Lea thaim alane! The' ir naethin but blin guides. If a blin man taks anither blin man bi tha airm, tha baith o thaim wull faa ïntae tha sheuch.” 15Petèr saed tae Jesus, “Tell iz whut that ither parable wus aboot.” 16“Ir yous slow on tha uptake tae?” Jesus axt thaim. 17“Dae yis no see that whutiver gaes ïntae yer mooth gaes ïntae yer belly an then passes on oot doon tha drain? 18But tha thïngs that cum oot o tha mooth cum frae tha hairt, an that's whut sullies a bodie. 19Fer oot o tha hairt cums wïckit thochts: murdèr an adultèrie, lustin an thievin, blesphemin an slandèrin fowk. 20These thïngs ïs whut sullies a bodie; but aitin wioot tha rïtual waashin o hans daesnae sullie hïm.”
Jesus hails a Gentile wumman
21Then Jesus upt an left that place, an he went awa tae tha dïstrict roon Tyre an Sidon. 22An thïs Canaanite wumman frae thaim pairts cum tae hïm, cryin oot, “Loard, Sinn o Davit, hae peetie on me! Ma dochtèr ïs sufferin sumthin tarrible wi an ïll spïrit.” 23Jesus niver saed a wurd. Sae hïs follaers cum tae hïm an plaidit wi hïm, “Senn hir awa, fer she's follaein iz an she'll no stap hir yellin oot.” 24He saed bak, “A wus onlie sent tae tha loast sheep o tha Hoose o Israel.” 25Tha wumman cum an got doon on hir knees afore hïm an she saed. “Loard, halp me!” 26“It ïsnae richt,” saed he, “tae tak tha weans' breid an clod ït tae tha wee dugs.” 27“Ay, Loard, that's richt” she saed, “but still wi aa, e'en tha wee dugs gits aitin tha crumbs that faa frae thair maistèrs' boord!” 28Then Jesus saed bak tae hir, “Wumman, sitch an a faith ye hae! Ye'll get whut ye axt fer.” An hir dochtèr got bettèr that verie oor.
Tha hailin o aa kines o fowk
29Jesus quït thaim pairts an cum tae tha loch shore o Galilee. Then he gaed up tha side o tha muntin an sut doon. 30An a wile thrang o fowk cum tae hïm, brïngin tha lameters, tha crippelt, blin fowk an dum fowk, an a hale lock o ithers, an the' leed thaim doon at hïs feet; an he made thaim weel agane. 31Tha fowk wur stoondit whaniver the' wutnesst tha dum spakin, tha crippelt makkit weel, lameters waakin an tha blin bein able tae see. An the' gien glorie tae tha God o Israel.
Fower thoosan mair fed
32Jesus caad hïs follaers tae hïm an saed, “Ma hairt gaes oot tae these fowk; the' hae bin here wi me thïs thrie days an the' hae naethin lef tae ait. A dïnnae want tae senn thaim awa hame, or the'll drap wi hung'r alang tha róad.” 33Hïs follaers saed bak tae hïm, “Whar cud we get eneuch breid oot here ïn tha wiles, tae feed sitch a crood o fowk?” 34“Hoo monie loafs dae yis hae?” Jesus axt. “Seiven,” the' saed, “an a wheen o wee fïsh.” 35He bïd tha crood o fowk sït thairsels doon on tha grun. 36Then he tuk tha seiven loafs an tha fïsh, an whaniver he haed gien thenks, he brauk thaim ïntae bïts an gien thaim tae hïs follaers. Then they gien thaim tae tha crood. 37The' aa et thair fïll. An eftèr that, tha follaers gethert up seiven creels fu o tha leains. 38Tha nummer o men that et that day wus fower thoosan, niver mine weemen an weans. 39Then Jesus sent tha thrang awa, an he got ïntae a bóat an gaed ower tae tha kintrie roon aboot Magadan.

MATTHA 16
Tha heidyins ax fer a sign
1Yin day, tha Pharisees an Sadducees cum tae Jesus an tried tae ketch hïm oot bi axin hïm tae show thaim a sign frae heiven. 2He saed, “At dailygan, ye say, ‘Tha weather's gaun tae be guid, fer tha sky ïs rid.’ 3An ïn tha moarnin, ye say, ‘It'll be wundie theday, fer tha sky ïs rid an threatinin.’ Sae yis can tell tha weather bi tha luk o tha sky, but yis cannae wark oot tha signs o tha times! 4A wïckit an adultèrous genèration luks fer a mïraclis sign, but nane wull be gien ït apairt frae tha sign o Jonah.” Jesus then left thaim an gaed awa.
Tha yeast o tha Pharisees an tha Sadducees
5An whaniver the' crosst tae tha ither side o tha loch, hïs follaers dïdnae mine tae tak breid wi thaim. 6“Luk oot,” Jesus saed tae thaim. “Be on yer gaird agin tha yeast o tha Pharisees an tha Sadducees.” 7The' taakt aboot thïs amang thairsels an saed, “It's becas we dïdnae brïng onie breid wi iz.” 8Jesus kent whut the' wur on aboot, sae he saed tae thaim, “Fer why ir ye taakin amang yersels aboot haein nae breid? Hae yis nae faith ava? 9Dae yis still no unnèrstan? Dae yis no mine tha five loafs A gien til tha five thoosan, an aa tha baskets o leains yis gethert up eftèr? 10Or tha seiven loafs A gie til tha fower thoosan, an hoo monie creels yis gethert up anaa? 11Hoo ïs ït yis dïnnae unnèrstan that A wus no taakin tae ye aboot breid? A'm tellin ye, jist be on yer gaird agin tha yeast o tha Pharisees an Sadducees.” 12An then the' unnèrstud that he wus no tellin thaim tae gaird agin tha yeast uised ïn breid, but agin tha taichin o tha Pharisees an Sadducees.
Petèr kens Jesus ïs tha Messiah
13Whaniver Jesus cum tae tha dïstrict o Caesarea Phïlippi, he axt hïs follaers, “Wha dae fowk say tha Sinn o Man ïs?” 14The' saed, “A wheen say Jhone tha Baptiser; some wud say Elijah; an still ithers, Jeremiah or yin o tha proaphits.” 15“But whut aboot yersels?” he axt. “Wha dae you say that A am?” 16Simon Petèr saed bak, “You ir tha Christ, tha Sinn o tha leevin God.” 17Jesus saed, “Blisst ir ye, Simon sinn o Jonah, fer thïs wus no revealt tae ye bi onie human bein, but bi ma Faither ïn heiven. 18A tell ye, frae noo on you ir Petèr, an on thïs roak A wull big ma kirk, an aa tha pooers o hell wull no owercum ït. 19A wull gie ye tha keys o tha Kïngdom o Heiven; an whutiver ye bine on irth wull be bun ïn heiven, an whutiver ye lowse on irth wull be lowsed ïn heiven.” 20Then he bïd hïs follaers no tae tell oniebodie that he wus tha Christ.
Jesus foretells hïs deith
21Frae that time on Jesus stairtit tae mak ït clear tae hïs follaers that he maun gae tae Jerusalem, an he maun suffer monies a thïng at tha hans o tha eldèrs, tha heid preeshts an tha maistèrs o tha Laa. He toul thaim that he maun be püt tae deith an be ris up tae life on tha thurd day. 22Petèr tuk hïm tae tha yin side an begun tae scoul hïm. “Niver, Loard!” he saed. “Thïs wull niver happen tae you!” 23Jesus turnt an saed tae Petèr, “Git ahint me, Satan! Ye ir a thrip-stane tae me; fer ye gie nae thocht tae tha thïngs o God. Yer heid's fu o tha thïngs o men!”
24Then Jesus saed tae hïs follaers, “If oniebodie wants tae follae eftèr me, he maun ferget aboot hissel aathegither, tak up hïs cross an stïck clase tae me. 25Fer whaiver wants tae save hïs life wull loass ït, but hïm that loasses hïs life on ma accoont wull fin ït. 26Whut guid wull ït be fer a bodie ïf he gets tha hale warl, an yit loasses hïs ain sowl? Shair thair's naethin a man cud gie tae get bak hïs ain sowl, ïs thair? 27Fer tha Sinn o Man ïs gaun tae cum wi hïs angels ïn hïs Faither's glorie, an then he'll reward iverie sing'l bodie accoardin tae whut the' hae daen. 28A tell ye tha truith, thair's yins stannin here, an ït's fer sartin the'll no dee, afore the' see tha Sinn o Man cumin ïn hïs Kïngdom.”

MATTHA 17
Tha figger o Jesus changed on tha Moont
1Eftèr sïx days Jesus tuk wi hïm Petèr, Jeames an Jhone tha brither o Jeames, an brocht thaim up ïntae a heich muntin bi thairsels. 2Thair tha hale luk o hïm wus changed afore thair verie een. Hïs face shone laik tha sin, an hïs claes turnt white as tha licht. 3An jist then thair appeart afore thaim Moses an Elijah, an the' wur taakin wi Jesus. 4Petèr saed tae Jesus, “Loard, A'm gled we ir here tae see thïs. If ye laik, A wull pit up thrie shiltèrs, yin fer you, yin fer Moses an yin fer Elijah.” 5An he wus still taakin, whaniver a bricht clood cum roon thaim, an a voice frae tha clood saed, “Thïs ïs ma Sinn that A love; wi hïm A'm weel plaised. Lïsten tae hïm!” 6Whaniver tha follaers heerd thïs, the' faad doon wi thair faces tae tha grun, hairt-scarred. 7But Jesus cum an püt hïs han on thaim. “Git up,” he saed. “Dïnnae be feart.” 8Whaniver the' lukt up, thair wus naebodie thair but Jesus.
9An as the' wur cumin doon tha muntin, Jesus warnt thaim, “Dïnnae tell oniebodie whut yis hae saen, til tha Sinn o Man haes bin ris frae tha deid!” 10Tha follaers axt hïm, “Sae hoo cum tha maistèrs o tha Laa tell iveriebodie that Elijah haes tae cum furst, afore tha Messiah?” 11Jesus saed, “Deed ay, Elijah ïs tae cum furst tae get aa readie fer tha Messiah. 12But A'm tellin ye, Elijah haes cum aareadie, an the' dïdnae ken wha he wus, but the' daen tae hïm aa the' wantit. In tha same wye tha Sinn o Man ïs gaun tae suffer at thair hans.” 13Then hïs follaers unnèrstud ït wus Jhone tha Baptiser he wus taakin tae thaim aboot.
Tha weechil bothert wi a wïckit spïrit
14Noo whaniver the' cum bak doon tha muntin tae tha crood o fowk, a man cum up tae Jesus an got doon on hïs knees afore hïm. 15“Loard, hae mercie on ma sinn,” he saed, “fer he taks fïts an ïs sufferin wile baad. Monies a time he wud faa ïntae tha fire or ïntae tha wattèr. 16A brocht hïm tae yer follaers, but the' cud dae naethin fer hïm.” 17“You fowk ir faithless an aisie led,” Jesus saed. “Hoo lang wull A be wi ye afore yis believe? Hoo lang dae A hae tae pit up wi ye? Brïng tha wee lad here tae me.” 18Jesus gien tha ïll spïrit a richt barjin, an ït cum oot o tha boy, an he wus bettèr agane frae that verie mïnit. 19Then tha follaers cum tae Jesus whaniver he wus on hïs ain, an axt, “Fer why cud we no cast oot tha ïll spïrit?” 20He saed, “Acause yer faith ïs sae waik. A tell ye tha truith, ïf yis hae faith as smaa as a mustèrt seed even, yis'll say tae thïs muntin, ‘Shïft frae here tae thair,’ an ït'll shïft! Naethin wull be impoassible fer ye.” 21[But ye can onlie git rïd o thïs kine o ïll spïrit bi prayer an fastin.]
Agane Jesus foretells hïs deith
22-23Whaniver the' cum thegither agane ïn Galilee, he saed tae thaim, “Tha Sinn o Man ïs gaun tae be hannit ower tae men that'll kïll hïm, but on tha thurd day he'll rise frae tha deid.” An wi that, sorra fïllt tha hairts o hïs follaers.
Tha Temple tex
24Eftèr Jesus an hïs follaers cum tae Capernaum, tha collectors o tha tex fer tha Hoose o God cum up tae Petèr an axt, “Daes your taicher no pye tha Temple tex?” 25“He daes shairlie,” he saed. Noo whaniver Petèr cum ïntae tha hoose, Jesus wus tha furst tae spake oot. “Whut dae ye thïnk, Simon?” he axt hïm. “Wha dae tha kïngs o tha irth collect thair dues an texes frae - frae thair ain fowk or frae ithers?” 26“Frae ithers,” Petèr saed bak. An Jesus saed til hïm, “Then thair ain yins dïnnae hae tae pye, dae the? 27Weel, we dïnnae want tae gie onie offence, sae gae ye doon tae tha loch an cast oot yer line. Tak tha furst fïsh ye ketch; apen ïts mooth an ye'll fin a coin. Tak that an gie ït tae thaim, an ït'll pye tha tex fer tha baith o iz!”

MATTHA 18
Becum laik wee childèr
1Roon aboot that time tha follaers cum tae Jesus an axt, “Wha ïs tha maist thocht o ïn tha Kïngdom o Heiven?” 2He caad a wean til hïm an stud hïm amang thaim. 3An he saed, “A tell ye tha truith, ïf ye dïnnae change yer hale wye o gaun an becum laik wee childèr, ye'll niver git ïntae tha Kïngdom o Heiven. 4Sae, whaiver maks lïttle o thairsels an becums laik thïs wean ïs tha maist impoartin ïn tha Kïngdom o Heiven.
5An whaiver walcums yin o these weans ïn ma name walcums me. 6But ïf oniebodie leads asthray yin o these weans that believes ïn me, ït wud be faur bettèr fer hïm tae hae a mïllstane hung roon hïs neck an tae be droont ïn tha depths o tha sea!
7Dear halp tha warl fer tempin fowk tae dae wrang! Thair'll aye be thïngs that maks fowk dae wrang, but dear halp tha bodie that daes tha tempin! 8If yer han or yer fit maks ye tae dae wrang, cut ït aff an cast ït awa. It ïs faur bettèr fer ye tae gae tae heiven wantin a han or a fit, ner tae hae twa hans or twa feet an be throwed ïntae tha iverlastin fire. 9An ïf yer ee maks ye dae wrang, pu ït oot an cast ït awa. It ïs faur bettèr fer ye tae gae tae heiven wantin an ee, ner tae hae twa een an be throwed ïntae tha fire o hell.
10Tak tent that ye dïnnae luk doon on yin o these weans. Fer A tell ye that tha angels that luk eftèr thaim ir alang wi ma Faither ïn heiven, an the'ir readie onie mïnit tae spake up fer thaim.
Tha parable o tha loast sheep
11[Tha Sinn o Man haes cum tae save thaim that's loast.] 12Whut dae ye thïnk? If a man haes a hunnèr sheep, an yin o thaim wannèrs, wull he no lea tha ninetie-nine on tha hïlls an gae tae luk fer tha yin that wannèrt aff? 13An ïf he fins ït, A tell ye tha truith, he ïs mair gled aboot that yin sheep ner aboot tha ninetie-nine that dïdnae wannèr aff! 14In tha same wye ma Faither ïn heiven ïsnae wullin that onie o these weans shud be loast.
Whut ïf yer brither daes ye wrang?
15If yer brither daes ye wrang, gae an show hïm hïs sïn, jist atween tha twa o ye. If he lïstens tae ye, ye hae wun yer brither ower. 16But ïf he'll no lïsten, tak yin or twa ithers alang, sae that - as tha Scrïpture says - ‘twarthie wutnesses wull testify tae tha truith o iverie wurd spauk.’ 17An ïf he wull no lïsten tae thaim, tell ït tae tha kirk; an ïf he wull no lïsten tae tha kirk ether, dail wi hïm tha wye ye wud dae wi a tex man, or tha haithen. 18A tell ye tha truith, whutiver ye bine on irth wull be bun ïn heiven, an whutiver ye lowse on irth wull be lowsed ïn heiven. 19Agane, A tell ye that ïf twa o ye here on irth agree aboot oniethin ye ax fer, ït'll be daen fer ye bi ma Faither ïn heiven. 20Fer whar twa or thrie cum thegither ïn ma name, A'm thair amang thaim.”
Forgie yer brither frae yer hairt
21Then Petèr cum tae Jesus an axt, “Loard, hoo monie times am A tae forgie ma brither whan he daes wrang agin me? Up tae seiven times?” 22Jesus saed bak tae hïm, “A tell ye, no seiven times, but mair laik seiventie times seiven .
23Sae ye see, tha Kïngdom o Heiven ïs laik a kïng that wantit hïs sarvints tae settle thair accoonts wi hïm. 24An as he stairtit tae dae thïs, a man that owed hïm a foartune wus brocht tae hïm. 25An becas he wusnae able tae pye, tha maistèr oardèrt that baith hïm an tha wife an tha weans, an aa that he haed shud be soul tae pye bak tha debt. 26Tha sarvint faad doon on hïs knees afore hïm. ‘Gie me time,’ he plaidit, ‘an A wull pye bak iveriethin.’ 27Tha sarvint's maistèr tuk peetie on hïm, wiped oot hïs debt an lut hïm gang free. 28But whaniver that sarvint gaed oot, he cum on yin o hïs fella sarvints that owed hïm twarthie thoosan pun. He tuk houl o hïm bi tha throat an saed, ‘You pye me bak whut ye owe me!’ 29Hïs fella sarvint faad doon on hïs knees an begged hïm, ‘Gie me time, an A wull pye ye bak.’ 30But he wudnae hear o ït. Insteed, he gan aff an haed tha man throwed ïntae jail til he cud pye up. 31Whaniver tha ither sarvints saen whut wus gaun on, the' wur wile annoyt, an the' went an toul thair maistèr iveriethin that happent. 32Then tha maistèr caad tha sarvint ïn. ‘You wïckit sarvint,’ he saed, ‘A wiped oot that debt o yers acause ye begged me tae. 33Shud ye no hae tuk peetie on yer fella sarvint tha same wye A tuk peetie on you?’ 34Hïs maistèr wus that ang'rie got, he turnt hïm ower tae tha jailers tae be tortured til he pyed bak aa he owed. 35Thïs ïs hoo ma heivenlie Faither wull dail wi iverie last yin o ye, ïf ye dïnnae forgie yer brither frae yer hairt.”

MATTHA 19
Jesus axt aboot divorce
1Whaniver Jesus wus daen sayin these thïngs, he left Galilee. He gaed ïntae Judea an crosst ower tha rïver Joardan. 2Bïg croods follaed hïm, an he hailt tha seeck amang thaim.
3Some Pharisees cum up tae hïm, an tae pit hïm tae tha test the' axt hïm, “Is a man allooed tae pit awa hïs wife fer onie an iverie raison?” 4“Hae ye no read,” Jesus answert, “that richt frae tha stairt tha Creator ‘made men an he made weemen,’ 5an that he saed, ‘Fer thïs raison a man wull lea hïs faither an hïs mither an be joint tae hïs wife, an tha twa wull becum as yin’? 6An noo the' ir nae mair twa seprit fowk, but the' ir yin. Sae whut God haes püt thegither, let nae man püll sinnerie.” 7“Whut fer then,” the' axt hïm, “whut fer dïd Moses say that a man cud gie hïs wife a notysh o divorce an pit hir awa?” 8Jesus saed, “Moses allooed ye tae divorce yer wifes acause yer hairts wus haird. But thïs wusnae tha wye o ït frae tha stairt. 9A tell ye that oniebodie that pits awa hïs wife, fer ocht ither ner rinnin aff wi anither man, an then merries anither wumman - that man commïts adultèrie.”
10Hïs follaers saed tae hïm, “If that's tha wye o ït wi a man that haes a wife, shair ït wud be faur bettèr no tae merrie ava!” 11Jesus saed, “It's no iveriebodie can hannle that, jist thaim that's halpt bi God. 12Fer some ir eunuchs acause the' wur boarn that wye; ithers wur made that wye bi men; an ithers haes gien up tha chaunce o merriage acause o tha Kïngdom o Heiven. Tha yin that can hannle thïs shud accept ït.”
Jesus blisses tha wee weans
13Some weans wur brocht tae Jesus fer hïm tae pit hïs hans on thaim an pray fer thaim. Hïs follaers scoult tha yins that brocht thaim, 14but Jesus saed, “Alloo tha weans cum tae me, an dïnnae houl thaim bak, fer tha Kïngdom o Heiven belangs tae tha laiks o thaim.” 15An eftèr he püt hïs hans on tha weans tae bliss thaim, he gaed on frae thair.
Walth ïn heiven
16Noo, alang cum thïs man tae Jesus an axt hïm, “Maistèr, whut guid thïng maun A dae tae hae iverlastin life?” 17“Whut dae ye main bi ‘guid’?” Jesus saed. “Thair ïs Yin alane that ïs guid. If ït's iverlastin life ye'r wantin, dae whut tha commauns bïds ye!” 18“Whutch yins?” tha man axt. Jesus saed, “ ‘Dïnnae murdèr’. ‘Dïnnae commït adultèrie’. ‘Dïnnae tak whut's no yer ain’. ‘Dïnnae tell lees aboot ither fowk’. 19‘Gie respeck tae yer faither an yer mither’, an ‘Ye maun love yer nighber jist as much as yersel’.” 20“A hae kep aa these,” tha young man saed. “Whut else dae A hae tae dae?” 21Jesus saed bak tae hïm, “If ye hae a mine tae be perfait, awa an sell aa ye hae got, an gie ït awa tae tha puir, an ye'll hae walth ïn heiven. Then cum bak, an follae me.” 22Whaniver tha young man heerd thïs, he wus doon ïn tha mooth an went awa, fer he wus quare an weel-aff.
23Then Jesus saed tae hïs follaers, “A tell ye tha truith, ït ïs haird fer a bodie that's weel-aff tae git ïntae tha Kïngdom o Heiven. 24Ay, A'm tellin ye, ït wud be aisier fer a kemel tae gae throu tha ee o a needle ner fer a monied man tae git ïntae tha Kïngdom o God.” 25Whaniver tha follaers heerd thïs, the' wur stoondit an axt, “Wha ïn aa tha warl can be saved then?” 26Jesus lukt strecht at thaim an saed, “Wi man thïs ïs no poassible, but wi God aa thïngs ir poassible.” 27Wi that, Petèr saed bak tae hïm, “Luk, we hae gien up iveriethin tae follae ye! Whut then wull thair be ïn ït fer us?” 28Jesus saed tae thaim, “A tell ye tha truith, whaniver tha new warl cums aboot, an tha Sinn o Man sïts on hïs throne o glorie, yous that hae follaed me wull sït doon on twal thrones as weel, judgin tha twal clans o Israel. 29An iverie yin that haes gien up hooses, or brithers, or sïstèrs, or faither, or mither, or [wife, or] childèr, or fairm o lan on accoont o me wull git bak a hunnèr times as much; an he wull inherit iverlastin life. 30But monies a bodie that's foremaist noo wull be last then, an monie that's last noo wull be foremaist then.”

MATTHA 20
Tha parable o tha hired labourers
1“Fer tha Kïngdom o Heiven ïs laik a fairmer that gan oot at tha scraich o day tae hire men tae wark ïn hïs vineyaird. 2He saed he wud pye thaim a siller coin fer tha day an he sent thaim oot ïntae hïs vineyaird. 3Aboot nine ïn tha moarnin, he gan oot an saen ithers stannin ïn tha mairket place wi naethin tae dae. 4He toul thaim, ‘Gae an wark ïn ma vineyaird as weel, an A'll pye ye a fair wage.’ 5Sae awa the' went. Tha fairmer gan oot an he daen tha same thïng aboot nuin, an then agane at thrie. 6Roon aboot five ïn tha eftèrnuin he gaed oot an fun still ithers stannin roon ïn tha mairket place. He axt thaim, ‘Why hae ye bin hangin aboot here aa day lang daein naethin?’ 7‘Acause naebodie haes tuk iz on,’ the' saed. He saed tae thaim, ‘Gae awa noo an wark ïn ma vineyaird as weel.’ 8Cum dailygan, tha fairmer saed tae hïs lansteward, ‘Caa tha warkers an pye thaim thair wages, stairtin wi tha last yins A tuk on an gaun bak tae tha furst.’ 9Tha warkers that wus hired roon five ïn tha eftèrnuin they cum, an iverie yin o thaim wus gien a siller coin apiece. 10Sae whan tha yins cum that wus hired furst, the' wur lukkin tae git mair. But iverie last yin o thaim wus onlie gien a siller coin tha same as tha ithers. 11Whaniver the' got ït, the' stairtit tae grummle agin tha fairmer. 12‘Thaim men that wus hired last warkt onlie tha yin oor,’ the' saed, ‘an ye hae traitit thaim tha same as us that haes daen tha maist o tha wark an tholed tha hait o tha day.’ 13But he saed bak tae yin o thaim, ‘Freen, A'm bein fair eneuch tae ye. Dïd ye no say ye wud wark fer yin siller coin? 14Tak whut's yours an aff ye gang. Fer A want tae gie tha man that wus hired last tha same as A gien you. 15Dae A no hae tha richt tae dae whut A laik wi ma ain siller? Or dae ye begrudge me bein guid tae tha ithers?’ 16Sae tha last wull be foremaist,” saed Jesus, “an tha foremaist wull be last. [Monie fowk ïs caad, but few sing'lt oot.]”
Yinst mair Jesus foretells hïs deith
17Noo as Jesus wus on tha róad up tae Jerusalem, he tuk tha twal follaers aside, an he saed tae thaim, 18“Lïsten here, we'r fer Jerusalem, an tha Sinn o Man wull be bethrayed tae tha heid preeshts an tha maistèrs o tha Laa. The' wull condemn hïm tae deith, 19an the'll turn hïm ower tae tha Gentiles fer tae be mockt an whuppt an hung up on a cross. But on tha thurd day he'll rise tae life agane!”
Tha wants o a mither
20Then tha mither o Zebedee's sinns cum tae Jesus, an hir twa sinns alang wi hir. Faain doon afore hïm, she axt a favour o hïm. 21“Whut ïs ït ye want?” he axt. She saed, “Wud ye see tae ït that yin o these twa sinns o mine wull sït at yer richt han, an tha tither at yer left han, ïn yer Kïngdom?” 22“Ye dïnnae ken whut ye'r axin,” Jesus saed tae thaim. “Can you drïnk tha cup o sufferin that A'm gaun tae drïnk, [or can ye be baptised wi tha baptisin that A am tae be baptised wi]?” “Ay, that we can,” the' saed. 23Jesus toul thaim, “Yis'll shairlie drïnk frae ma cup o sufferin, but tae sït at ma richt or ma left han side ïsnae fer me tae say. Ma Faither haes made thaim places readie fer tha yins he's sing'lt oot.” 24Whan tha ither ten follaers heerd aboot thïs, the' wur wile ang'rie wi tha twa brithers. 25But Jesus caad thaim thegither an saed, “Ye ken that thaim that rule ower tha Gentiles laird ït ower thair ain fowk, an thair heidyins aye lets thaim know wha's tha boss. 26Wi you ït's no tae be laik that. Na, whaiver wants tae be impoartin amang ye maun be yer sarvint, 27an whaiver wants tae be foremaist amang ye maun be yer slave; 28jist tha wye tha Sinn o Man dïdnae cum tae be tendit tae, but fer tae sarve ithers, an tae gie up hïs life as a ransom fer monie fowk.”
Tha hailin o tha twa blin men
29As Jesus an hïs follaers wur leain Jericho, a bïg crood o fowk follaed hïm. 30An lo an behoul, sïttin on tha bunker o tha róad, thair wus these twa men that wur blin. An whaniver the' heerd Jesus wus passin bye, the' cryed oot, “Loard, Sinn o Davit, tak peetie on iz!” 31Tha thrang chackt thaim an toul thaim tae be quait, but the' guldèrt aa tha mair, sayin, “Loard, Sinn o Davit, tak peetie on iz!” 32Whaniver he heerd thaim, Jesus stapt. Then he caad tae thaim, “Whut dae yis want me tae dae fer ye?” 33“Loard,” the' saed, “we want oor sicht bak.” 34Hïs hairt went oot tae thaim an he püt hïs hans on thair een. An at yinst the' got thair sicht bak, an the' follaed eftèr Jesus.

MATTHA 21
Tha croods walcum Jesus tae Jerusalem
1Whaniver the' wur nearhan Jerusalem an the' cum tae Bethphage on tha Moont o Olives, Jesus sent oot twa follaers, 2an he saed tae thaim, “Gae tae tha clachan fornent ye, an at yinst ye'll fin a cuddie tethèrt thair, wi hir cowlt alangside o hir. Lowse tha raip, an brïng thaim tae me. 3If oniebodie says ocht tae ye, tell hïm ‘tha Loard haes need o thaim’, an he'll senn thaim richt awa.” 4Thïs cum aboot fer tae fülfill whut wus spauk throu tha proaphit:
5“Say tae tha dochtèr o Zion,
‘Luk see, yer kïng ïs on hïs wye tae ye,
gentle an ridin on a cuddie,
on a cowlt, tha foal o a cuddie.’ ”
6Tha follaers gan awa an daen as the' wur bïd. 7The' brocht tha cuddie an tha cowlt, an the' püt thair claes on thaim fer Jesus tae sït on. 8An thair wus a hale thrang o fowk gethert, tha maist o thaim spreedin thair claes on tha róad, while ithers sneddit brenches aff tha trees, an the' strewed thaim on tha pad fer hïm tae ride ower. 9Tha croods that gan aheid o hïm an thaim that follaed behin cryed oot, “Hosanna tae tha Sinn o Davit!” “Blisst be tha Yin that cums ïn tha name o tha Loard!” “Hosanna ïn tha heichest heiven!” 10Whaniver Jesus went ïntae Jerusalem, tha hale cïtie wus ïn a stïr an the' axt, “Wha wud thïs man be?” 11An tha croods saed bak tae thaim, “Thïs ïs Jesus, tha proaphit frae Nazareth ïn Galilee.”
Reddin oot tha dailers
12Jesus went ïntae tha Hoose o God an driv oot aa tha dailers that wus buyin an sellin ïn tha coortyaird. He coupt tha tables o tha siller changers an whammelt tha saits o thaim that wus sellin doos. 13“It ïs writ doon,” he saed tae thaim, “that ‘ma hoose wull be caad a hoose o prayer’, but yous ir turnin ït ïntae a den o robbers!”
14Tha blin an tha lameters cum tae hïm thair ïn tha Hoose o God, an he made thaim bettèr. 15But whaniver tha heid preeshts an tha maistèrs o tha Laa saen tha wunnèrfu thïngs he daen, an heerd tha verie weans creein oot ïn tha Temple gruns, “Hosanna tae tha Sinn o Davit!” - weel, the' got wile ang'rie. 16“Dae ye hear whut these weans ir sayin?” the' axt Jesus. “Ay,” he reponed, “hae yis niver read whut tha Scrïptures say,
‘Frae oot o tha mooth o childèr an weans
ye hae brocht wurds o praise’?” 17An Jesus left thaim an he gaed awa oot o tha cïtie tae Bethanie, whar he stapt fer tha nicht.
Tha fïg tree wi nae fruit
18At tha scraich o day, as he wus on hïs wye bak tae tha cïtie, he wus hung'rie. 19An seein a fïg tree bi tha róad, he gaed up tae ït but fun naethin on ït apairt frae leafs. Then he saed tae ït, “May ye niver bair fruit agane!” An at yinst tha tree wuthert up. 20An whaniver hïs follaers saen thïs, the' wur dumfoonèrt. “Hoo dïd tha fïg tree weezen up an dee sae quïck?” the' axt. 21Jesus saed, “A tell ye tha truith, ïf ye hae faith an ye dïnnae doot, no alane can ye dae whut wus daen tae thon fïg tree, but ye cud even say tae thïs muntin, ‘Be shïftit frae whar ye ir, an cast yersel ïntae tha sea!’ an ït'll be daen. 22If ye believe, God wull gie ye whut ye ax fer ïn prayer.”
Whar dïd tha thortie o Jesus cum frae?
23Jesus went bak ïntae tha Temple gruns, an while he wus taichin, tha heid preeshts an tha Jewish eldèrs cum up tae hïm. “Bi whut thortie ir ye daein these thïngs?” the' axt. “An wha gien ye tha thortie?” 24Jesus saed, “A want tae ax ye yin question. If ye gie me an answer, then A'll tell ye bi whut thortie A dae these thïngs. 25Jhone's baptisin - whar dïd ït cum frae? Wus ït frae heiven, or wus ït jist a notion o man?” The' stairtit tae taak aboot ït amang thairsels an the' saed, “If we say, ‘Frae heiven,’ he'll ax iz, ‘Sae hoo cum yis dïdnae believe hïm?’ 26But ïf we say, ‘Frae men,’ then we hae tha fowk tae reckon wi, fer the' aa houl that Jhone wus a proaphit.” 27Sae the' saed bak tae Jesus, “We cannae tell.” An Jesus saed, “Then A'll no be tellin yis ether bi whut thortie A dae these thïngs!”
Tha parable o tha twa sinns
28“Whut dae ye thïnk aboot thïs? Thair wus a man that haed twa sinns. He gaed tae tha furst yin an saed, ‘Sinn, aff ye gang an wark theday ïn tha vineyaird.’ 29‘A wull not,’ he saed, but latèr on he renaiged, an he dïd go. 30Then tha faither gaed tae tha ither sinn an he saed tha same tae hïm. An he saed bak, ‘A wull, sïr,’ but he niver went. 31Noo whutch yin o tha twa daen whut hïs faither wantit?” “Tha furst yin,” the' saed. Jesus reponed, “A tell ye tha truith, tex men an weemen wi a baad name aboot tha toon wull get ïntae tha Kïngdom o God aheid o ye. 32Fer Jhone cum fer tae show ye tha wye o righteousness, an ye dïdnae believe hïm, but tha tex men an tha weemen wi a baad name, they dïd. An even eftèr ye saa thïs, ye dïdnae repent an believe hïm.
Tha parable o tha wïckit fairmers
33Lïsten tae anither parable. Thair wus thïs lanlaird that plantit a vineyaird. He fenced ït aa roon, he dug a winepress ïn ït an bigged a luk-oot tooer. Then he set tha vineyaird tae a wheen o tenant-fairmers tae rin, an gan awa on a thrip tae anither kintrie. 34An whaniver ït wus hairvest time, he sent hïs sarvints tae tha fairmers fer tae collect tha fruit. 35Tha fairmers tuk houl o hïs sarvints; the' bate yin o thaim, the' püt anither tae deith, an the' staned a thurd. 36Then he sent ither sarvints tae thaim, mair ner he sent tha furst time, an tha fairmers traitit thaim aa tha same wye. 37Last o aa, he sent hïs ain sinn tae thaim. ‘He's ma ain sinn, shairlie the'll hae regaird fer hïm!’ he saed. 38But whaniver tha tenant-fairmers saa tha sinn, the' saed tae yin anither, ‘Thïs ïs tha boy wull tak ower whan hïs da dees. Cum on noo, an we'll dae hïm ïn, an whutiver hïs da wus fer leain hïm wull cum tae us!’ 39Sae the' tuk houl o hïm an throwed hïm oot o tha vineyaird an püt hïm tae deith.”
40“Weel noo,” saed Jesus, “whaniver tha laird o tha vineyaird cums, whut wull he dae tae thaim fairmers?”
41“He wull brïng thaim wïckit fairmers tae a tarrible enn,” the' answert, “an he'll set tha vineyaird tae ithers, that wull gie hïm hïs share o tha crap at hairvest time.”
42Jesus axt thaim, “Hae yis niver read ïn tha Scrïptures:
‘Tha verie stane tha masons turnt doon
ïs noo tha coarner stane.
Tha Loard hissel haes wrocht thïs,
An a wunnèrfu sicht ït ïs!’
43Sae A tell ye that tha Kïngdom o God wull be tuk awa frae ye an be gien tae a nation that wull produce tha fruit ït shud. 44[Hïm that faas ower thïs stane wull be smesht tae bïts, an whaiver ït faas on wull be grun tae poodèr.]”
45Whan tha heid preeshts an tha Pharisees heerd Jesus' parables, the' knowed richtlie he wus gettin at thaim. 46The' lukt fer a wye tae hae hïm arrestit, but the' wur feart o tha thrang, acause tha fowk tuk hïm fer a proaphit.

MATTHA 22
Tha waddin pairtie
1Jesus spauk tae thaim agane ïn parables, sayin, 2“Tha Kïngdom o Heiven ïs laik a kïng that got a waddin pairtie readie fer hïs sinn. 3He sent hïs sarvints tae tha yins that wus axt tae tha pairtie tae tell thaim tae cum - but the' wudnae cum. 4Wi that he sent some mair sarvints. ‘Tell thaim that haes bin axt,’ he saed, ‘that tha spreed's aa readie. Ma oxen an ma best fattened kwye haes bin kïllt, an iveriethin ïs readie. The'ir tae cum on aheid tae tha waddin!’ 5But agane the' pyed nae heed an the' gan aff - tha yin tae hïs fairm, an tha ither tae hïs bïzness. 6An thair wus ithers tuk houl o hïs sarvints, traitit thaim wile baad an püt thaim tae deith. 7Tha kïng wus ragein. He sent oot hïs sodgers fer tae desthroy thaim murdèrers an he brunt thair cïtie doon. 8Then he saed tae hïs sarvints, ‘Tha waddin pairtie ïs readie, but tha yins A axt dïdnae desarve tae cum. 9Gang tae tha cross-róads an ax oniebodie ye fin tae cum tae tha waddin!’ 10Sae tha sarvints gan oot ïntae tha raas an the' gethert aa tha fowk the' cud fin, baith saint an sïnner, til tha waddin haal wus fu o guests.
11But whaniver tha kïng cum ïn tae see tha guests, he saa a bodie thair that haednae waddin claes on hïm. 12‘Freen,’ he axt, ‘hoo dïd ye git ïn here wi'oot claes fït fer a waddin?’ Tha man haed naethin tae say. 13Then tha kïng toul hïs sarvints, ‘Bine hïm han an fit, an clod hïm oot ïntae tha dairk, whar thair wull be greetin an scringein o teeth.’ 14Fer a hale lock o fowk ïs axt, but thair's no monie pïckt oot.”
Pyein Caesar hïs dues
15Then tha Pharisees gaed oot an collogued thegither as tae hoo the' cud ketch Jesus oot ïn sumthin he wud say. 16An sae the' sent thair ain follaers tae hïm alang wi some men o Herod's pairtie. “Maistèr,” the' saed, “we ken ye spake tha truith, an that ye taich fowk tha wye o God accoardin tae tha truith, wioot onie thocht o whut ither fowk thïnks o ye. Ye dïnnae mak o yin mair ner tha ither. 17Sae tell iz, whut's yer thïnkin? Is ït richt tae pye texes tae Caesar or no?” 18But Jesus kent thair wïckit mines, an he saed, “Ye hippycrates, fer why ir ye tryin tae ketch me oot? 19Show me tha coin ye pye tha tex wi.” The' brocht hïm a denarius, 20an he axt thaim, “Whase name an laikness ïs on ït?” 21“It's Caesar's,” the' saed. Then he saed tae thaim, “Sae gie Caesar whut belangs tae Caesar, an gie God whut belangs tae God.” 22Whaniver the' heerd thïs, the' wur dumfoonèrt. Sae the' left hïm an gan awa.
An aakwart question frae tha Sadducees
23That same day tha Sadducees, that say thair ïsnae onie risin frae tha deid, the' cum an pit a question tae Jesus. 24“Maistèr,” the' saed, “Moses toul iz that ïf a man dees wi'oot leain onie weans, hïs brither maun merrie tha weeda an hae childèr fer hïm. 25Noo supposin thair wus seiven brithers amang iz. Tha oulest gets merriet an he dees, an seein thair wur nae weans, hïs wife wus left tae hïs brither. 26Tha same thïng happent tae tha saicont brither an tha thurd, richt on doon tae tha seiventh. 27An bye an bye, tha wumman she deed as weel. 28Noo then, at tha risin frae tha deid, whase guidwife wull she be o tha seiven, seein she wus merriet tae thaim aa?”
29Jesus answert, “Ye ir no richt ava, fer ye dïnnae ken tha Scrïptures an ye dïnnae ken tha pooer o God! 30At tha risin frae tha deid, thair wull be nae mair merryin; fer whaniver the' dee, fowk wull be laik tha angels [o God] ïn heiven. 31But consarnin tha risin frae tha deid, dae yis no mine readin whut God saed tae ye: 32‘A be tha God o Abraham, tha God o Isaac, an tha God o Jacob’? He's no tha God o tha deid; he's tha God o tha leevin.” 33Whaniver tha croods heerd thïs, the' wur stoondit at hïs taichin.
Tha maist impoartin commaun
34Hearin that Jesus haed left tha Sadducees wi naethin tae say, tha Pharisees got thegither. 35An yin o thaim, a thortie on tha Laa, tried tae ketch hïm oot wi thïs question: 36“Maistèr, whut's tha maist impoartin commaun ïn tha Laa?” 37Jesus saed, “ ‘Ye maun love tha Loard yer God wi aa yer hairt an wi aa yer sowl an wi aa yer mine.’ 38Thïs ïs tha furst an tha maist impoartin commaun. 39An tha saicont yin ïs laik ït: ‘Ye maun love yer nighber jist as much as yersel.’ 40Tha hale o tha Laa an tha Proaphits hing on these twa commauns.”
A question fer tha Pharisees
41Noo whaniver tha Pharisees wus gethert roon hïm thair, Jesus axt thaim, 42“Whut dae ye thïnk aboot tha Messiah? Whase sinn ïs he?” “Tha sinn o Davit,” the' answert. 43He saed tae thaim, “Then hoo ïs ït that Davit, spakin bi tha Spïrit, caas hïm ‘Loard’? Fer he says,
44‘Tha Loard saed tae ma Loard:
Sït doon at ma richt han,
tae A pit yer enemies unnèr yer feet.’
45Sae ïf Davit caas tha Messiah ‘ma Loard’, hoo can he be hïs sinn as weel?” 46An naebodie haed a wurd tae say bak tae hïm, an frae that day on naebodie wud dar ax hïm onie mair questions.

MATTHA 23
Seiven waes
1Then Jesus saed tae tha croods an tae hïs follaers, 2“Tha maistèrs o tha Laa an tha Pharisees sïts ïn Moses' sait. 3Sae ye maun obey thaim an dae iveriethin the' tell ye. But dïnnae dae tha same as thaim, fer the' dïnnae prectis whut the' praich. 4The' tye up heavie burdens ower-wechtie tae cairt, an the' pit thaim on fowks' shoodèrs, but they thairsels ir no wullin tae lïft a fïng'r tae halp thaim. 5Iveriethin the' dae ïs daen fer men tae see: the' mak thair phylacteries extrae wide an tha taussels on thair clokes extrae lang; 6the' love tae be at tha tap table at faists, an tae hae tha best saits ïn tha Meetin Hooses; 7the' laik men tae touch thair keps tae thaim ïn tha mairket places, an tae caa thaim ‘Rabbi’. 8But yous ir tae let naebodie caa you ‘Rabbi,’ fer yis hae onlie tha yin Maistèr an yis ir aa brithers. 9An dïnnae caa oniebodie on irth ‘Faither,’ fer yis hae onlie tha yin Faither, an he ïs ïn heiven. 10Nether let oniebodie caa ye ‘Leader’, fer yis hae onlie tha yin Leader, an that's Christ. 11Tha maist impoartin amang ye maun be yer sarvint. 12Fer whaiver sets hissel up wull be brocht doon a peg, an whaiver hummles hissel wull be hel ïn heich regaird.
13Wae faa ye, maistèrs o tha Laa an Pharisees, ye hippycrates! Fer ye shut tha dure o tha Kïngdom o Heiven ïn fowks' faces. You yersels dïnnae enter, an yis'll no alloo thaim tae enter that's tryin tae git ïn! 14[Wae faa ye, maistèrs o tha Laa an Pharisees, ye hippycrates! Fer ye swallae up weedas' hooses an ye mak lang prayers fer a show; sae yis'll be condemned aa tha mair.] 15Wae faa ye, maistèrs o tha Laa an Pharisees, ye hippycrates! Fer ye trevel ower lan an sea tae git a sing'l convert, an whaniver he cums roon tae yer wye o thïnkin, ye mak hïm twice as much a sinn o hell as yis ir yersels.
16Wae faa ye, blin guides! Ye say, ‘If oniebodie sweers bi tha Hoose o God, ït mains naethin; but ïf oniebodie sweers bi tha gowld o tha Hoose o God, he'll be hel tae hïs oath.’ 17Ye blin coofs ye! Whut's mair impoartin: tha gowld, or tha Hoose o God that maks tha gowld halie? 18Ye say as weel, ‘If oniebodie sweers bi tha althar, ït mains naethin; but ïf oniebodie sweers bi tha gift on ït, he ïs bun bi hïs oath.’ 19Ye blin men! Whut's mair impoartin: tha gift, or tha althar that maks tha gift halie? 20Sae, tha yin that sweers bi tha althar sweers bi ït, ay, an bi iveriethin on ït as weel. 21An hïm that sweers bi tha Hoose o God sweers bi ït, an bi tha Yin that leeves ïn ït. 22An tha yin that sweers bi heiven sweers bi God's throne, an bi tha Yin that sïts on tha throne.
23Wae faa ye, maistèrs o tha Laa an Pharisees, ye hippycrates! Ye gie a tenth o yer gairden spices - yer mint, dill an cummin. But yis hae neglectit tha mair impoartin mettèrs o tha Laa - justice, mercie an faith. Gie yer tenth, but dïnnae ferget tae be fair an kine tae ithers, as weel. 24Ye blin guides! Ye strain oot a mïdge, but ye swallae a kemel.
25Wae faa ye, maistèrs o tha Laa an Pharisees, ye hippycrates! Ye waash tha ootside o tha bickers an tha plates, but tha inside o thaim's fu o whut ye got bi yer plunnerin an greed. 26Blin Pharisee! Furst clain tha inside o tha bicker [an tha plate], an then tha ootside wull be clain as weel.
27Wae faa ye, maistèrs o tha Laa an Pharisees, ye hippycrates! Ye ir laik white-waashed graves, that luk quare an nice on tha ootside but on tha inside the'r fu o deid men's banes an iveriethin that's no clain. 28In tha same wye, on tha ootside fowk wud thïnk ye wur guid leevin, but on tha inside ye'r fu o hypocrisie an wïckitness.
29Wae faa ye, maistèrs o tha Laa an Pharisees, ye hippycrates! Fer yis big tombs fer tha proaphits an fancie monuments fer guid men o lang syne. 30An ye say, ‘If we haed hae leeved ïn tha days o oor forefaithers, we wudnae hae bin pairtie tae sheddin tha bluid o tha proaphits.’ 31In sayin that, ye'r wutnesses agin yersels. Ye'r bred frae thaim that murdèred tha proaphits, sae ye ir. 32Gang aheid, feenish aff whut yer forefaithers begun! 33Ye snakes! Ye shooer o vipers! Hoo wull ye escape bein condemned tae hell? 34Sae A'm gaun tae senn ye proaphits, an wise men, an taichers. Some o thaim ye'll kïll an hing on a cross; ithers ye'll whup ïn yer Meetin Hooses an ye'll hunt thaim frae toon tae toon. 35Acause o thïs, on your heids wull faa tha bluid o aa tha upricht fowk that haes iver bin spïllt on tha irth, frae tha kïllin o that guid man Abel tae tha kïllin o Zechariah sinn o Barachiah - hïm that ye murdèred ïn tha Hoose o God atween tha Halie o Halies an tha althar. 36A tell ye tha truith, tha judgemen fer aa thïs wull faa doon on thïs verie genèration.
Jesus' sorra ower Jerusalem
37O Jerusalem, Jerusalem, you that kïll tha proaphits an stane thaim that's sent tae ye, monies tha time A wantit tae gether yer weans thegither, laik a hen gethers hir lachter o wee burds unnèr hir wïngs, but yis wudnae let me! 38Luk, yer Hoose haes bin forsook, an noo ït's empie. 39Fer A tell ye thïs, ye'll no see me agane til ye say, ‘Blisst ïs tha Yin that cums ïn tha name o tha Loard!’ ”

MATTHA 24
Jesus foretells whut's aheid
1As Jesus wus waakin awa frae tha Temple gruns, hïs follaers cum up an saed tae hïm, “Wud ye jist luk at thaim biggins!” 2“Dae ye see aa these thïngs?” he axt thaim. “A'm tellin ye, no yin stane here wull be left abain tha ither; the'll aa be tummelt doon!”
3An latèr on, as Jesus wus sïttin on tha Moont o Olives, tha follaers cum tae hïm on hïs lane. “Tell iz,” the' saed, “whan wull aa thïs cum aboot, an whut wull be tha sign o yer cumin, an o tha enn o tha age?” 4Jesus saed bak tae thaim, “Tak heed an dïnnae let oniebodie lead yis aglee. 5Fer monies a yin wull cum ïn ma name, sayin, ‘A be tha Christ’, an the'll lead monie fowk aglee. 6Ye wull hear tell o wars an o taak aboot wars, but dïnnae be püt aboot. Fer sitch thïngs maun happen, but tha enn ïs no near jist yit. 7Nations wull mak war on ither nations, an kïngdoms wull rise up agin ither kïngdoms. Thair wull be dirths, [plagues] an irthquakes ïn monie pairts. 8Aa thïs ïs onlie tha stairt o tha bairin pains cumin on.
9Then ye'll be hannit ower tae be persecutit an püt tae deith, an ye'll be haitit bi aa nations jist fer bein ma follaers. 10At that time a hale lock o fowk wull turn awa frae tha faith, an the'll bethray an hait yin anither. 11A hale lock o fauss proaphits wull rise up an lead monies a yin asthray; 12an acause wïckitness wull be on tha up, tha love o maist fowk wull growe coul, 13but tha yin that tholes tae tha enn wull be saved. 14An tha Guid News o tha Kïngdom wull be praicht ïn tha hale warl as a wutness tae aa tha nations, an then tha enn wull cum.
15Sae whaniver ye see ‘tha abomination o desolation’ stannin ïn tha halie place - tha abomination tha proaphit Daniel spauk aboot,” (Reader, ye'll unnèrstan ma mainin here) 16“then thaim at's ïn Judea maun tak tae tha hïlls. 17Naebodie that's on hïs ruiftap shud gae doon tae tak oniethin oot o tha hoose. 18An naebodie that's awa oot ïn hïs fiel shud be gaun bak fer hïs cóat. 19In thaim days ït'll be tarrible fer weemen that's expectin, an fer mithers wi weans at tha breesht! 20Pray tae God that ye dïnnae hae tae flee ïn tha wuntèr or on tha Sabbath. 21Fer then thair'll be sitch despert sufferin - faur waur ner thair iver wus frae tha stairt o tha warl til noo - an tha laik o thïs'll niver be saen agane. 22If thaim days wurnae shoartent, thair wud be naebodie left; but fer tha sake o tha chosen yins, thaim days wull be shoartent. 23At that time ïf oniebodie says tae ye, ‘Luk, here ïs tha Messiah!’ or, ‘Thair he ïs!’ dïnnae tak onie heed. 24Fer fauss messiahs an fauss proaphits wull rise up an dae michtie signs an wunnèrs; an fowk wull be tuk ïn bi thaim, ay, an ïf the'r able, the' wull fool even tha chosen yins as weel. 25Luk, A hae toul ye aforehan, sae as ye'll know. 26Sae then ïf oniebodie tells ye, ‘Thair he ïs, oot ïn tha wuldèrness,’ dïnnae gae oot; or, ‘He's hidin here ïn tha hoose,’ dïnnae believe ït. 27Fer jist as tha lichtnin fleshes ower tha lïft, frae tha East tae tha Wast, that's whut tha cumin o tha Sinn o Man wull be laik. 28Whariver ye see a crood o vultèrs, ye know thair's a deid bodie thair.
29Al at yinst eftèr tha sufferin o thaim days,
‘tha sin wull be dairkint,
tha muin wull no gie onie licht;
tha starns wull faa frae tha heivens,
an tha pooers o tha lïft wull be dinnelt.’
Tha cumin o tha Sinn o Man
30An then, tha sign o tha Sinn o Man wull appear ïn tha heivens abain, an aa tha nations o tha irth wull murn. The'll see tha Sinn o Man cumin on tha cloods o heiven, wi pooer an muckle glorie. 31He'll senn hïs angels oot wi a lood caa o tha trumpet, an the'll gether hïs chosen yins frae tha fower wuns, frae tha yin enn o heiven tae tha tither.
32Noo, lairn thïs lesson frae tha fïg tree. As shuin as ïts brenches stairts tae bud, an ïts leafs cum oot, ye ken tha simmer ïs no faur aff. 33In tha same wye, whaniver ye see aa these thïngs, ye'll ken tha time ïs nearhan, ay, richt at tha verie dure. 34A tell ye tha truith, thair's fowks leevin noo that'll no dee, afore aa these thïngs haes cum aboot! 35Heiven an irth wull pass awa, but ma wurds wull niver pass awa.
36Hooaniver, naebodie knows tha day an tha oor o aa thïs, no even tha angels ïn heiven, ner tha Sinn; tha Faither alane kens ït. 37Whaniver tha Sinn o Man cums bak, ït'll be jist laik ït wus ïn Noah's day. 38Fer ïn tha days afore tha Flood, fowk wus aitin an drïnkin an gettin merriet, richt up tae tha verie day Noah went ïntae tha airk; 39an the' kent naethin aboot whut wud happen, til tha Flood cum an tuk thaim al awa. An that's whut ït'll be laik, whaniver tha Sinn o Man cums bak. 40Twa men wull be at wark ïn tha fiel; yin wull be tuk an tha ither left behin. 41Twa weemen wull be grindin mail; yin wull be tuk an tha ither left behin. 42Sae yous keep watchin tae, fer yis dïnnae ken whut day yer Loard's cumin. 43Ye can be shair o thïs: ïf ye haed a hoose, an ye knowed whut oor o tha nicht a thief wus cumin, ye'd be watchin fer hïm, wud ye no? An ye wudnae alloo yer hoose tae be brauk ïntae. 44Sae yous maun be readie tae, fer ye dïnnae ken tha oor tha Sinn o Man wull cum.
45Wha ïs a sarvint ye'd caa faithfu an wise? Is ït no tha yin that tha maistèr haes püt ïn chairge o tha ither sarvints ïn hïs hoose, tae gie thaim thair fair share o mait at tha richt time? 46Whaniver hïs maistèr cums bak, onie sarvint ectin laik thïs wull be a happie man. 47A tell ye tha truith, he'll pit that sarvint ïn chairge o iveriethin he haes. 48But jist say that sarvint ïs wïckit an says tae hissel, ‘He's a lang time o cumin, tha maistèr,’ 49an he stairts tae bate up hïs fella sarvints an tae ait an collogue wi thaim that's fand o tha drïnk; 50Weel, tha maistèr o that sarvint wull cum bak on a day an oor whan tha sarvint ïsnae lukkin oot fer hïm. 51An tha maistèr wull dae awa wi hïm an pit hïm alang wi tha hippycrates; ye can be shair that whar they wull be, thair'll be greetin an scringein o teeth!”

MATTHA 25
Tha ten lasses wi thair lamps
1“Then tha Kïngdom o Heiven wull be laik ten lasses that tuk thair lamps an gaed oot fer tae meet tha bridegruim. 2Five o thaim wus wutless, an five o thaim wus wise. 3Tha yins wi nae wut tuk thair lamps but dïdnae tak eneuch oiyle alang wi thaim. 4Tha wise yins but, they tuk jars o oiyle alang wi thair lamps. 5Tha bridegruim wus a lang time cumin, an the' aa becum that sleepie the' drapt aff. 6At mïdnicht tha cry rung oot: ‘Here's tha bridegruim! Cum on oot an meet hïm!’ 7Then aa tha lasses waakent up an the' trïmmed thair lamps. 8Tha yins wi nae wut saed tae tha wise yins, ‘Oor lamps ïs gaun oot! Gie iz a drap o yer oiyle.’ 9‘Na,’ the' answert, ‘fer mebbe thair'll no be eneuch fer iz aa. Awa tae thaim that sells tha oiyle an buy some fer yersels!’ 10But while the' wur on thair wye fer tae buy tha oiyle, here dïdnae tha bridegruim turn up! Tha lasses that haed made readie gaed wi hïm ïntae tha waddin pairtie. An tha dure wus shut. 11Eftèr a while tha ither lasses cum bak. ‘Sïr! Sïr!’ the' saed. ‘Wull ye no apen tha dure tae iz?’ 12But he answert, ‘A tell ye tha truith, A know naethin aboot ye!’ ” 13An Jesus warnt thaim, “Ye'r tae watch oot, al o yis, fer ye dïnnae ken tha day or tha oor A'll be bak.”
Tha parable o tha thrie sarvints
14“Agane, tha Kïngdom o Heiven wull be laik a man gaun aff on hïs trevels, wha caad hïs sarvints thegither an pit thaim ïn chairge o aa he haed. 15Tae tha yin he gien five baags o siller, tae anither twa baags, an tae anither jist tha yin baag, accoardin tae whut he knowed the' cud dae wi ït. Then aff he went on hïs thrip. 16Strecht awa, tha sarvint that got tha five baags begun tae püt hïs siller tae wark, an he got bak five mair. 17An tha yin wi tha twa baags got twa mair bak as weel. 18But hïm that haed bin gien jist tha yin baag, he gaed aff, dïgged a hole ïn tha grun an hïd hïs maistèr's siller.
19Noo eftèr a lang time tha maistèr o thaim sarvints cum bak an axt thaim tae gie an accoont o whut the'd daen wi hïs siller. 20Tha man that haed bin gien tha five baags cum forrit, an brocht wi hïm tha ither five. ‘Maistèr,’ he saed, ‘ye hannit ower five baags tae me. Luk, A hae got five mair fer ye.’ 21Hïs maistèr saed, ‘Ye hae daen weel, ye guid an faithfu sarvint! Ye hae showed A can trust ye wi wee thïngs, sae A'll pit ye ïn chairge o a hale lock mair. Cum alang wi me, an share yer maistèr's happiness!’ 22Tha man wi tha twa baags o siller cum forrit as weel an he saed, ‘Maistèr, ye hannit ower twa baags tae me. Luk see, A hae got twa mair fer ye.’ 23Hïs maistèr saed, ‘Ye hae daen weel, ye guid an faithfu sarvint! Ye hae showed A can trust ye wi wee thïngs, sae A'll pit ye ïn chairge o a hale lock mair. Cum alang wi me, an share yer maistèr's happiness!’ 24Then alang cum tha man that wus gien tha yin baag o siller. ‘Maistèr,’ he saed, ‘A kent ye wur a haird man; ye hairvest whar ye hinnae plantit an ye gether whar ye hinnae sowed. 25Sae A wus feart an gaed oot an hïd yer siller ïn tha grun. Luk, here's whut belangs tae ye.’ 26Hïs maistèr saed, ‘Ye uisless guid-fer-naethin! Sae ye thocht, dïd ye, that A hairvest whar A hinnae plantit an A gether whar A hinnae sowed? 27Weel then, ye shud hae püt ma siller ïn tha bank, sae A wud hae got ït bak wi ïntrèst whaniver A cum bak! 28Tak tha baag awa frae hïm,’ he oardèrt, ‘an gie ït tae tha yin that haes tha ten. 29Fer iverie yin that haes wull be gien mair, an he'll hae mair ner eneuch. An whaiver haes lïttle or naethin, even tha wee bït he haes wull be taen awa frae hïm! 30Noo, jist cast that guid fer naethin sarvint oot ïntae tha dairk, whar thair wull be greetin an scringein o teeth.’ ”
Tha Day o Reckonin
31An Jesus went on tae say thïs, “Whaniver tha Sinn o Man cums ïn hïs glorie, an aa tha angels alang wi hïm, he'll sït on hïs throne ïn heivenlie glorie. 32Afore hïm aa tha nations wull be gethert thegither, an he'll set apairt tha fowk yin frae tha ither, jist laik a shepherd sets apairt tha sheep frae tha gaits. 33He wull pit tha sheep on hïs richt han an tha gaits on hïs left. 34Then tha Kïng wull say tae tha yins on hïs richt han, ‘Cum, yous that ir blisst bi ma Faither; tak houl o yer inheritance, tha Kïngdom makkit readie fer ye frae tha time tha warl begun. 35Fer A wus hung'rie an ye fed me; A haed a druith on me, an ye gien me sumthin tae drïnk; A wus an ootsider an ye tuk me ïn; 36A haednae a dud o claes tae ma bak, an ye gien me some; A wus seeck an ye lukt eftèr me; A wus ïn jail an ye cum an vïsitit me.’ 37Then tha righteous fowk wull say bak tae hïm, ‘Loard, whan wus ït we saa ye hung'rie an gien ye mait, or wi a druith on ye, an gien ye a drïnk? 38Whan wus ït we saa ye an ootsider an tuk ye ïn, or wioot a dud an we gien ye some claes? 39Whan dïd we see ye seeck or ïn jail, an went an vïsitit ye?’ 40Tha Kïng wull answer, ‘A tell ye tha truith, whutiver ye daen fer yin o tha laist impoartin o these brithers o mine, ye daen ït fer me.’ 41An then he'll say tae tha yins on hïs left han, ‘Awa wi ye, yous that ir curst, awa ïntae tha iverlastin fire that's readie an waitin fer tha Deil an hïs angels! 42Fer A wus hung'rie an yis gien me naethin tae ait; A haed a druith on me, an yis gien me naethin tae drïnk; 43A wus a ootsider an yis dïdnae tak me ïn; A haednae a dud an yis dïdnae gie me onie; A wus seeck an ïn jail an yis dïdnae luk eftèr me.’ 44An thaim yins wull say as weel, ‘Loard, whan dïd we see ye hung'rie or wi a druith, or an ootsider, or needin claes, or seeck or ïn jail, an we dïd naethin tae halp ye?’ 45An he'll repone, ‘A tell ye tha truith, whutiver yis dïdnae dae fer yin o tha laist impoartin o these brithers o mine, yis dïdnae dae ït fer me.’ 46Then awa the'll gae ïntae iverlastin punishment, but fer tha righteous fowk ït'll be ïntae iverlastin life.”

MATTHA 26
Tha ploat tae dae awa wi Jesus
1Whaniver Jesus haed daen sayin aa these thïngs, he saed tae hïs follaers, 2“Ye ken tha Passower ïs tha day eftèr themorra, an tha Sinn o Man wull be hannit ower fer tae be nailt tae a cross.”
3Then tha heid preeshts an tha eldèrs o tha fowk gethert thegither ïn tha palace o tha Heich Preesht, a man bi tha name o Caiaphas, 4an the' cumpluthèrt fer tae git tha houl o Jesus bi some sleekit wye, an pit hïm tae deith. 5“But no whan tha Faist's on,” the' saed, “or we'll hae a garevitch on oor hans!”
Tha wee crock o scent
6Aa tha while, Jesus wus ïn Bethanie ïn tha hoose o Simon tha Leper, 7an a wumman cum up tae hïm wi a wee crock o scent - perfume that wus wile dear - that she poored ower hïs heid as he wus restin at tha boord. 8But whaniver tha follaers saen thïs, the' wur wile ang'rie. “Why thïs waste?” the' axt. 9“Thïs perfume cud hae bin soul fer a bïg price, an tha siller gien tae tha puir.” 10Knowin weel whut the' wur sayin, Jesus saed tae thaim, “Dïnnae bother tha wumman! Thïs ïs a guid thïng she haes daen fer me. 11Fer ye'll aye hae tha puir wi yis, but ye'll no aye hae me. 12Whaniver she poored thïs perfume on ma bodie, she daen ït fer tae mak me readie fer ma buryin. 13A'm tellin ye tha truith, whariver ïn tha hale warl thïs Guid News ïs praicht, hir storie wull be toul sae as she'll niver be fergot.”
Judas daes a dail wi tha preeshts
14Then yin o tha Twal - tha yin caad Judas Iscariot - went tae tha heid preeshts 15an he axt thaim, “Whut ir yis wullin tae gie me ïf A han Jesus ower tae yis?” Sae the' settelt fer thurtie siller coins. 16Frae then on Judas wus lukkin fer a chaunce tae han hïm ower.
Tha Last Supper
17On tha furst day o tha Faist o Bairmless Breid, tha follaers cum tae Jesus an axt hïm, “Whar dae ye want iz tae mak tha Passower mail readie fer ye?” 18He saed, “Gang ïntae tha cïtie, an ye'll see thïs man. Tell hïm, ‘Tha Maistèr says, Ma time ïs nearhan, an A'm gaun tae celebrate tha Passower wi ma follaers at yer hoose.’ ” 19Sae hïs follaers daen jist as Jesus haed bïd thaim, an the' made readie tha boord fer tha Passower mail.
20Whan tha evenin wus weel on, Jesus wus at tha boord alang wi tha Twal. 21An while the' wur aitin, he saed, “A tell ye tha truith, yin o yis ïs fer bethrayin me.” 22The' wur aa fu o sorra whaniver the' heerd thïs, an yin eftèr tha ither stairtit tae say tae hïm, “Shairlie ït's no me ye main, Loard?” 23Jesus saed, “Thair's yin that's dïppt hïs han ïn tha boul wi me wull bethray me. 24Tha Sinn o Man maun follae tha róad tha Scrïptures foretoul lang syne. But wile sorra tae tha yin that bethrays hïm! It wud be faur bettèr fer that man ïf he haed niver bin boarn.” 25Then Judas, tha yin that wus gaun tae bethray hïm, saed, “Shairlie ït's no me ye main, Rabbi?” Jesus answert hïm, “It's you haes saed ït.”
26While the' wur aitin, Jesus tuk breid ïn hïs hans, an whaniver he haed gien thenks tae God, he brauk ït, an hannit ït tae hïs follaers, sayin, “Tak thïs an ait ït; thïs ïs ma bodie.” 27Then he tuk a bicker o wine, he gien thenks tae God fer ït, an he hannit ït roon, sayin, “Al o yis drïnk frae thïs. 28Thïs ïs ma bluid; ït's a sign o God's new coveynant, an ït's poored oot tae forgie monie thair wrangdaeins. 29A tell ye, A'll no drïnk o thïs fruit o tha vine agane, na, no til tha day A drïnk a new wine alang wi you ïn ma Faither's Kïngdom.”
Jesus foretells that Petèr wull deny hïm
30Wi that, the' sung tha Passower psaum, an the' went oot on tae tha Moont o Olives. 31An then Jesus toul thaim, “Thïs verie nicht al o yis wull faa awa on accoont o me, fer as ït's writ: ‘A wull strike tha shepherd, an tha sheep o tha flock wull be scattèrt.’ 32But eftèr A hae ris frae tha deid, A'll tak tha foreróad o ye ïntae Galilee.” 33An Petèr spauk oot, “Tha mair tha rest'll faa awa becas o ye, A niver wull!” 34“A tell ye tha truith,” Jesus saed bak, “thïs verie nicht, afore tha roostèr craas, ye'll say thrie times ower that ye dïnnae ken me.” 35But Petèr spauk oot agane, “E'en ïf A hae tae dee alang wi ye, A wull niver deny ye!” An aa tha ither follaers vood tha same.
Ang'uish ïn Gethsemane
36Then Jesus gaed wi hïs follaers tae a place caad Gethsemane, an he toul thaim, “Sït here while A gang ower thair an pray.” 37He tuk Petèr an tha twa sinns o Zebedee alang wi hïm, an he begun tae be wile sorrafu an gye troublet. 38Then he saed tae thaim, “Ma hairt's brekkin wi ang'uish, near tae deith. Yous bide here an stye awaak wi me.” 39He gan forrit a weethin, then he bood doon wi hïs face tae tha grun an he prayed, “Ma Faither, ïf ït ïs poassible, may thïs cup o sufferin be tuk awa frae me. Yit ït's your wull A'm wantin, an no ma ain.” 40Then he cum bak tae hïs follaers an he fun thaim sleepin. “Cud you men no keep watch fer yin oor wi me?” he axt Petèr. 41“Watch an pray sae ye dïnnae gie ïn tae temptation. Tha spïrit's wullin, but tha bodie's waik.” 42He went awa a saicont time an he prayed, “O ma Faither, ïf thair's naethin else fer ït, an ïf A hae tae drïnk thïs cup o sufferin, may your wull be daen.” 43An whaniver he cum bak, yinst mair he fun thaim sleepin, fer the' cudnae keep thair een apen. 44Sae he left thaim, an he gan awa agane an prayed tha thurd time, sayin tha same thïng. 45Then he cum bak tae hïs follaers an he saed tae thaim, “Ir yis still sleepin an takkin yer rest? But luk here - tha time haes cum. Tha Sinn o Man ïs bethrayed ïntae tha hans o wrangdaers. 46Git up noo, an we'll be aff! Luk, ma bethrayer's here!”
Jesus arrestit
47Tha wurds wus harlie oot o hïs mooth, whan up cum Judas, yin o tha Twal. Alang wi hïm wus a bïg thrang airmed wi swords an stavs, sent oot frae tha heid preeshts an tha eldèrs o tha fowk. 48Noo tha bethrayer haed warkt oot a sign wi thaim: “Tha yin A kïss ïs tha man ye'r lukkin; tak tha houl o hïm.” 49Sae Judas gaed strecht up tae Jesus, an he saed, “Greetins, Rabbi!” an he kïsst hïm. 50Jesus saed, “Freen, dae whut ye cum here fer.” Then tha men cum forrit, the' tuk houl o Jesus an arrestit hïm. 51Wi that, yin o tha men wi Jesus raxt fer hïs sword, he pu'ed ït oot an hut tha sarvint o tha Heich Preesht, an he sneddit aff hïs lug. 52“Pit yer sword awa,” Jesus saed tae hïm, “fer aa that draas tha sword wull dee bi tha sword. 53Dae ye no ken that ïf A wantit tae, A cud caa on ma Faither, an he wud senn thoosans o angels tae halp me? 54But hoo then wud tha Scrïptures be fülfilled that say ït maun cum aboot tha wye we'r seein noo?” 55At that time Jesus saed tae tha crood, “Am A some soart o a reiver, that yis hae cum oot agin me wi swords an stavs fer tae tak me? Shair A sut ïn tha Hoose o God iverie day taichin, an yis niver layed a han on me! 56But thïs haes aa tuk place sae that whut wus writ bi tha proaphits micht cum aboot.” Then aa hïs follaers left hïm an run awa.
Jesus up afore tha Cooncil
57Tha yins that haed lïftit Jesus tuk hïm awa tae Caiaphas, tha Heich Preesht, whar tha maistèrs o tha Laa an tha eldèrs o tha fowk haed gethert thegither. 58But Petèr follaed hïm a brave wye behin, richt up tae tha coortyaird o tha Heich Preesht. He went ïntae ït an sut doon wi tha gairds tae see whut wud happen. 59Noo tha heid preeshts an tha hale Cooncil wus lukkin fer men that wud wutness agin Jesus, sae the' cud pit hïm tae deith. 60But the' dïdnae fin onie wi stories that wud dae, tha mair monie fauss wutnesses spauk oot. Bye an bye twa steppit forrit, 61sayin, “Thïs fella saed, ‘A be able tae desthroy tha Hoose o God an big ït up agane ïn thrie days.’ ” 62Then tha Heich Preesht ris tae hïs feet an saed tae Jesus, “Hae ye nae answer tae these chairges? Whut hae ye tae say fer yersel?” 63But Jesus hel hïs tung. An tha Heich Preesht saed tae hïm, “A chairge ye unnèr oath bi tha leevin God - tell iz ïf ye ir tha Christ, tha Sinn o God.” 64“It's as ye say,” Jesus answert. “But A'm tellin yis aa, that In a day tae cum yis'll see tha Sinn o Man sïttin at tha richt han o tha Michtie Yin, an cumin on tha cloods o heiven.” 65Then tha Heich Preesht tore hïs claes an saed, “He haes spauk blesphemie! Whut dae we need onie mair wutnesses fer? Luk noo, ye hae aa heerd hïs blesphemie fer yersels. 66Whut dae ye thïnk?” “He desarves tae be püt tae deith!” the' answert. 67Then the' sput ïn hïs face an hut hïm wi thair fïsts. Ithers hut hïm wi tha flet o thair hans 68an the' saed, “Weel, Messiah, tell iz wha skelpt ye!”
Petèr denies Jesus
69Noo Petèr wus sïttin oot ïn tha coortyaird, an thïs wee sarvin lass cum up til hïm. “You wur wi Jesus o Galilee as weel,” she saed. 70But he denied ït afore thaim aa. “A dïnnae ken whut ye'r taakin aboot,” qo he. 71Then he slipt oot tae tha gate, whar anither lass saen hïm an saed tae tha fowk stannin roon, “Thïs fella wus alang wi Jesus o Nazareth.” 72Yinst mair he denied ït, an wi an oath: “A dïnnae ken tha man!” 73Eftèr a wee while, tha yins that wur stannin thair went up tae Petèr an saed, “Shairlie ye maun be yin o thaim, fer tha wye ye taak gies ye awa.” 74Then he stairtit cursin an sweerin, an sayin, “A dïnnae ken tha man!” An at that verie mïnit a roostèr craad. 75Then Petèr haed mine o tha wurds Jesus haed spauk: “Afore tha roostèr craas, ye'll deny me thrie times.” An he went oot o tha coortyaird, greetin sair.

MATTHA 27
Judas hangs hissel
1At tha scraich o day, aa tha heid preeshts an tha eldèrs o tha fowk collogued thegither as tae hoo the' wud pit Jesus tae deith. 2Sae the' tyed hïm up, the' maircht hïm aff an the' hannit hïm ower tae Pilate, tha Guviner.
3Noo Judas, that haed bethrayed hïm, whaniver he saa that Jesus wus condemned, he sairlie rued whut he'd daen, an he gien tha thurtie siller coins bak tae tha heid preeshts an tha eldèrs. 4“A hae daen wrang,” saed he, “fer A hae bethrayed tha bluid o an innocent man.” “Whut's that tae us?” the' saed. “On yer ain heid be ït!” 5Sae Judas throwed tha siller doon ïn tha Hoose o God. Then he gan oot o tha Temple, an he went an hung hissel. 6Tha heid preeshts gethert up tha coins an saed, “It ïs agin tha Laa tae pit thïs ïntae tha Temple kïst, seein as ït's tha price o bluid.” 7Sae the' agreed amang thairsels tae uise tha siller fer tae buy tha potter's fiel, as a buryin grun fer strangers. 8An that's tha raison tae thïs verie day ït's caad “Tha Fiel o Bluid”. 9In thïs wye tha wurd spauk bi Jeremiah tha proaphit cum aboot: “The' tuk tha thurtie siller coins, tha amoont pit on hïs heid bi Israel, 10an the' uised thaim tae buy tha potter's fiel, jist as tha Loard commaundit.”
Jesus up afore Pilate
11While aa thïs wus gaun on, Jesus stud afore tha Guviner, an tha Guviner axt hïm, “Ir you tha Kïng o tha Jews?” Jesus answert, “You hae saed ït.” 12But whaniver he wus accused bi tha heid preeshts an tha eldèrs, he gien nae answer ava. 13Then Pilate axt hïm, “Dae ye no hear whut the'r chairgin ye wi?” 14But Jesus niver saed a wurd bak tae hïm regairdin onie o tha chairges agin hïm, an tha Guviner wus stoondit.
15Noo ït uist tae be at tha Passower Faist, tha Guviner wud aye let a prisner oot o jail: whutiver yin tha fowk axt fer. 16An that year the' haed a prisner iveriebodie haed heerd tell o, bi tha name o Barabbas. 17Sae whaniver tha crood haed gethert thegither, Pilate axt thaim, “Whutch yin dae yis want me tae let oot tae ye: Barabbas, or Jesus, that ïs caad Christ?” 18Fer he knowed richt weel ït wus jist oot o spite the' haed hannit Jesus ower tae hïm. 19Noo as Pilate wus sïttin on tha judge's sait, hïs wife sent hïm thïs message: “Hae naethin tae dae wi thon innocent man, fer A'm tellin ye, A'm sair tormentit thïs day bi a draim A haed aboot hïm!” 20But tha heid preeshts an tha eldèrs taakt tha crood roon, sae as the' wud ax fer Barabbas an hae Jesus püt tae deith. 21“Whutch o tha twa dae yis want me tae let oot tae yis then?” axt tha Guviner. “We want Barabbas!” the' answert. 22“Sae whut am A tae dae wi Jesus that's caad tha Christ?” Pilate axt. An the' aa saed bak, “Tae tha cross wi hïm!” 23“But whut fer? Whut's he daen wrang?” axt Pilate. But tha thrang jist roared aa tha mair, “Tae tha cross wi hïm!”
24Whaniver Pilate saen that he wus gettin naewhar, but that he wus aboot tae hae a riot on hïs hans, he got some wattèr an waasht hïs hans afore tha crood o fowk. “A'm no guiltie o thïs man's bluid,” saed he. “On your heids be ït!” 25Aa tha fowk saed, “Let hïs bluid be on us an on oor childèr!” 26Then he lut Barabbas oot tae thaim. But he got Jesus whuppt, an he hannit hïm ower fer tae be crucyfied.
Tha sodgers mock Jesus
27Then tha Guviner's sodgers tuk Jesus ïntae tha Praetorium an the' gethert tha hale regiment roon hïm. 28The' strïpt hïm an püt a scarlet robe on hïm, 29an then the' plettit thoarns thegither tae mak a croon, an the' set ït on hïs heid. The' püt a stav ïn hïs richt han an the' got doon on thair knees afore hïm, mockin hïm an sayin, “Lang leeve tha Kïng o tha Jews!” 30The' sput on hïm, an the' tuk tha stav an hut hïm ower tha heid agane an agane. 31An eftèr the' haed daen mockin hïm, the' tuk tha robe aff hïm, an the' püt hïs ain claes bak on hïm. Then the' tuk hïm awa fer tae crucyfie hïm.
Tha crucyfixion
32An whaniver the' wur on thair wye oot, the' run ïntae a man frae Cyrene, bi tha name o Simon, an the' gart hïm tae cairrie tha cross. 33The' cum tae a place caad Golgotha (mainin “Tha Place o tha Skull”). 34Thair the' raxt wine up tae Jesus, mixt wi gall; but eftèr tastin ït, he wudnae drïnk onie mair. 35Noo whaniver tha sodgers haed nailt hïm tae tha cross, the' gemmelt amang thairsels tae dïvide hïs claes. [Thïs brocht aboot whut tha proaphit saed wud happen:
“The' dïvïd ma dishables amang thaim
an the' cloddit dice fer ma claes.”]
36An sïttin doon, the' kep watch ower hïm thair. 37Abain hïs heid the' püt up tha chairge agin hïm, that saed: THIS IS JESUS, THA KING O THA JEWS. 38Twa robbers wur crucyfied alang wi hïm, yin on hïs richt han side, an tha tither on hïs left. 39Thaim at waakt bye yellt abuse at hïm, shakin thair heids, 40an sayin, “Hey, you that saed ye wur gaun tae desthroy tha Hoose o God, an big ït agane ïn thrie days - save yersel! If you ir tha Sinn o God, cum doon aff that cross!” 41An tha heid preeshts, tha maistèrs o tha Laa an tha eldèrs, the' daen tha same, an the' mockt hïm. 42“He saved ithers,” the' saed, “but he cannae save hissel! Is he no tha Kïng o Israel? Then jist let hïm cum doon aff tha cross, an we'll believe ïn hïm! 43He trusts ïn God. Let God rescue hïm noo ïf he wants hïm, fer he saed, ‘A be tha Sinn o God.’ ” 44Tha robbers that wur crucyfied wi hïm hurlt abuse at hïm as weel.
Tha deith o Jesus
45Frae nuin tae thrie ïn tha eftèrnuin, dairkness cum ower tha hale lan. 46An roon aboot thrie Jesus caad oot wi a lood voice, “Eli, Eli, lama sabachthani?” - that mains: “O God, ma God, why hae ye forsook me?” 47Whaniver some o thaim stannin bye heerd thïs, the' saed, “He's caain oot fer Elijah.” 48An richt awa yin o thaim run an got a sponge. He fïllt ït wi soor wine, püt ït on a lang stïck, an raxt ït up tae Jesus fer hïm tae drïnk. 49But tha ithers saed, “Jist lea hïm alane. We'll see noo ïf Elijah cums fer tae save hïm.” 50Then Jesus cryed oot agane wi a lood voice, an he gien up hïs spïrit.
51At that verie mïnit tha curtin ïn tha Halie o Halies wus tore ïn twa frae tap tae bottom. Tha irth shuk an tha roaks splït. 52Tha graves apent, an tha bodies o monie halie fowk that haed deed wur ris tae life. 53The' cum oot o thair tombs, an eftèr Jesus wus ris frae tha deid the' went ïntae tha halie cïtie an appeart tae a lock o fowk. 54Tha centurion an thaim alang wi hïm that wus gairdin Jesus, whaniver the' saa tha irthquake an aa that haed happent, the' wur hairt-scarred, an the' saed, “Thair can be nae doot, thïs wus tha Sinn o God!”
55Noo monie weemen wur thair as weel, stannin awa bak takkin ït aa ïn. The' haed follaed Jesus frae Galilee fer tae luk eftèr hïm. 56In amang thaim thair wus Mary Magdalene, an Mary tha mither o Jeames an Joses, an thair wus tha mither o Zebedee's sinns.
Jesus ïs buriet
57Whan ït cum evenin, thair wus thïs weel-aff man frae Arimathea, bi tha name o Joseph, wha hissel haed becum a follaer o Jesus. 58An he gan tae Pilate, an he axt fer tha bodie o Jesus, an Pilate oardèrt thaim tae gie ït tae hïm. 59Joseph tuk tha bodie, an he lapt ït ïn a clain lïnen claith, 60an he layed ït ïn hïs ain new tomb he haed cut oot o tha roak. He rowlt a bïg stane agin tha mooth o tha tomb an then he gaed awa. 61Mary Magdalene an tha ither Mary wur sïttin thair fornent tha tomb.
Tha gaird on tha tomb
62Tha nixt day, tha yin eftèr tha Day o Preparation, tha heid preeshts an tha Pharisees went tae Pilate. 63“Sïr,” the' saed, “whaniver that deceiver wus still leevin, we mine hïm sayin, ‘Eftèr thrie days A wull rise agane.’ 64Sae wud ye gie tha oardèr fer thaim tae shut that tomb weel tae tha thurd day, less hïs follaers cum an steal tha bodie an tell tha fowk he haes ris frae tha deid. Then that deception wud be waur ner tha furst.” 65“Tak gairds wi ye,” saed Pilate. “Awa an shut up tha tomb as weel as ye can.” 66Sae the' gaed an made tha tomb safe bi sealin tha stane an leain tha gaird tae keep watch.

MATTHA 28
Tha empie tomb
1It wus eftèr tha Sabbath, at daylicht on tha furst day o tha week, an Mary Magdalene an tha ither Mary cum tae luk at tha tomb. 2Aa o a suddent, thair wus a michtie irthquake, fer an angel o tha Loard cum doon frae heiven! He gaed tae tha tomb, an he rowlt bak tha stane an he sut on ït. 3He wus bricht as lichtnin, an hïs claes wus white as snaa. 4Whaniver the' saa hïm, tha gairds at tha tomb shuk wi fear an the' becum laik deid men. 5But tha angel saed tae tha weemen, “Dïnnae be feart, fer A ken that ye'r lukkin fer Jesus, that wus crucyfied. 6He's no here; he's ris, jist as he saed he wud. Cum an see tha place whar he wus layed oot. 7Quïck! Gae an tell hïs follaers, ‘He haes ris frae tha deid an he's awa on aheid o ye ïntae Galilee. Ye'll see hïm thair.’ Noo mine whut A hae toul ye.” 8Sae tha weemen hurriet frae tha tomb; the' wur afeart, yit fu o joy. The' run tae tell hïs follaers, 9whan aa o a suddent Jesus appeart fornent thaim. “Fair faa ye!” saed he. An the' went tae hïm, tuk houl o hïs feet an wurshipt hïm. 10Then Jesus saed tae thaim, “Dïnnae be feart. Gae an tell ma brithers tae gae ïntae Galilee, an the'll see me thair.”
Tha storie tha gairds püt roon
11While tha weemen wur on thair wye, some o tha gairds went ïntae tha cïtie an toul tha heid preeshts aa that haed cum aboot. 12An whaniver tha heid preeshts haed gethert thegither wi tha eldèrs, the' collogued amang thairsels, an the' gien tha sodgers a bïg amoont o siller, 13an the' toul thaim, “Ye'r tae say, ‘Tha follaers o Jesus cum ïn tha nicht an stole hïm awa whan we wur sleepin.’ 14If tha Guviner hears tell o thïs, we'll taak hïm roon, an keep ye oot o bother.” 15Sae tha sodgers tuk tha siller an daen as the' wur toul. An thïs storie haes gan roon amang tha Jews tae thïs verie day.
Jesus senns oot hïs follaers
16Then tha eleiven follaers gaed tae Galilee, tae tha muntin whar Jesus haed toul thaim. 17Whaniver the' saen hïm, the' wurshipt hïm; but some aye haed thair doots. 18Then Jesus cum tae thaim an saed, “Aa thortie haes bin gien tae me ïn heiven an on irth. 19Sae gang an mak follaers o aa nations, baptisin thaim ïn tha name o tha Faither an o tha Sinn an o tha Halie Spïrit, 20taichin thaim tae keep aa tha commauns A hae gien ye. An know thïs: A be wi ye iverie day, ay, tae tha verie enn o time.”