Here ïs tha femlie line o Jesus Christ, tha sinn o Davit an o Abraham: Abraham wus tha faither o Isaac, Isaac tha faither o Jacob, Jacob tha faither o Judah an hïs brithers.  An Judah wus tha faither o Perez an Zerah, an thair mither wus Tamar. Perez wus tha faither o Hezron, Hezron tha faither o Ram.  Ram wus tha faither o Amminadab, Amminadab tha faither o Nahshon, an Nahshon tha faither o Salmon.  Salmon wus tha faither o Boaz, an tha mither o Boaz wus Rahab. Boaz wus tha faither o Obed, an tha mither o Obed wus Ruth. Obed wus tha faither o Jesse,  an Jesse tha faither o Kïng Davit. Davit wus tha faither o Solomon, bi hir that wus yinst tha wife o Uriah.  Solomon wus tha faither o Rehoboam, Rehoboam tha faither o Abijah, Abijah tha faither o Asa,  Asa tha faither o Jehoshaphat, Jehoshaphat tha faither o Jehoram, Jehoram tha faither o Uzziah.  Uzziah wus tha faither o Jotham, Jotham tha faither o Ahaz, Ahaz tha faither o Hezekiah.  Hezekiah wus tha faither o Manasseh, Manasseh tha faither o Amon, an Amon tha faither o Josiah.  Josiah wus tha faither o Jeconiah an hïs brithers. That wus roon aboot tha time the' wur cairriet aff tae Babylon. An eftèr the' wur cairriet awa tae Babylon, Jeconiah becum tha faither o Shealtiel, an Shealtiel tha faither o Zerubbabel.  Zerubbabel wus tha faither o Abiud, Abiud tha faither o Eliakim, an Eliakim tha faither o Azor.  Azor wus tha faither o Zadok, Zadok tha faither o Akim, an Akim tha faither o Eliud.  Eliud wus tha faither o Eleazar, Eleazar tha faither o Matthan, an Matthan tha faither o Jacob.  An Jacob wus tha faither o Joseph, an Joseph wus merriet tae Mary. An Mary wus tha mither o Jesus, tha Yin caad Christ. That made fowerteen genèrations ïn aa frae Abraham tae Davit, fowerteen frae Davit til the' wur cairriet awa tae Babylon, an anither fowerteen frae that tae tha cumin o Christ. An thïs ïs hoo tha birth o Jesus Christ cum aboot: hïs mither Mary wus promist tae Joseph, but afore the' cum thegither, she fun oot she wus wi a wean. An ït wus bi tha Halie Spïrit.  Noo Joseph hir husban wus a dacent man an he dïdnae want hir tae be affrontit, sae he thocht tae senn hir awa on tha quait.  He wus thïnkin aboot aa thïs, whan lo an behoul, an angel o tha Loard appeart tae hïm ïn a draim an saed, “Joseph, sinn o Davit, dïnnae be feart tae tak Mary fer yer wife, fer tha wean she's cairryin ïs o tha Halie Spïrit.  She wull hae a sinn, an ye ir tae gie hïm tha name Jesus, fer he wull save hïs ain fowk  frae thair wrangdaeins.”  Noo aa thïs wus daen tae brïng aboot whut tha Loard haed saed throu tha proaphit: “A virgin wull cairrie a wean, a sinn, an whan he's boarn, he'll be caad Immanuel” - mainin “God ïs wi iz.” Whaniver Joseph waakent up, he daen whut tha angel o tha Loard haed toul hïm tae dae, an he tuk Mary hame fer tae be hïs wife.  But he dïdnae sleep wi hir til eftèr tha wean wus boarn. An he caad hïm bi tha name Jesus. Eftèr Jesus wus boarn ïn Bethlehem ïn Judea, durin tha time that Herod wus Kïng, spaemen frae tha East cum tae Jerusalem  an the' axt, “Whar ïs tha yin that haes bin boarn Kïng o tha Jews? Fer we hae saen hïs starn ïn tha East an hae cum fer tae woarship hïm.”  Whaniver Kïng Herod heerd thïs, he wus baadlie püt aboot, an aa Jerusalem wi hïm.  Sae he brocht thegither aa tha Jewish fowk's heid preeshts an maistèrs o tha Laa, an he axt thaim whar tha Christ wus tae be boarn.  “In Bethlehem o Judea,” the' saed, “fer thïs ïs whut tha proaphit writ:  ‘But you, Bethlehem, ïn tha lan o Judah, ye ir bi nae mains tha laist amang tha rulers o Judah; fer oot o you wull cum a ruler that wull herd ma fowk Israel.’ ” Then Herod caad tha wise men thegither on tha quait, an he fun oot frae thaim whan ït wus that tha starn haed cum ïntae sicht.  He sent thaim tae Bethlehem an he toul thaim, “Luk ïn iverie airt fer tha wean. As shuin as yis fin hïm, wud ye brïng me wurd, sae as A can gae an woarship hïm as weel!”  Eftèr the' haed heerd whut tha kïng haed tae say, the' set aff on thair wye, an lo an behoul, tha starn the' haed saen ïn tha East went aheid o thaim, til ït stapt richt ower tha place whar tha wean wus.  Whaniver the' saa tha starn, the' wur hairt gled.  The' cum ïntae tha hoose, the' saen tha wee wean wi hïs mither Mary, an the' bood doon an wurshipt hïm. Then the' apent thair kïsts an the' set afore hïm thair gifts o gowld an frankincense an myrrh.  An bein warnt ïn a draim no tae gae bak tae Herod, the' tuk anither róad bak hame. An eftèr the' went awa, an angel o tha Loard appeart tae Joseph ïn a draim. “Git up,” he toul hïm, “tak aff tae Egypt wi tha wean an hïs mither. Bide thair til A gie ye tha wurd, fer Herod ïs aboot tae hunt oot tha wean fer tae dae awa wi hïm.”  Sae up Joseph got, he tuk tha wean an hïs mither wi hïm ïn tha mïddle o tha nicht, an he set aff fer Egypt.  He stapt thair til Herod deed. An aa thïs brocht aboot whut tha Loard haed saed throu tha proaphit: “Oot o Egypt A hae caad ma sinn.” Whaniver Herod fun oot he'd bin haad, he wus rïppin, an he gien oardèrs fer tae kïll aa tha weechils ïn Bethlehem an roon aboot, thaim at wus twa yeir oul an unnèr, takkin ïntae accoont tha time he haed bin telt bi tha spaemen.  Then whut tha proaphit Jeremiah saed aforehan wud happen cum aboot:  “A voice wus heerd ïn Ramah, greetin an lamentin. It wus Rachel greetin fer hir weans; an she niver devalved, acause hir weans wus nae lang'r wi hir.” But whaniver Herod deed, lo an behoul, an angel o tha Loard appeart ïn a draim tae Joseph ïn Egypt  an he saed, “Git up, tak tha wean an hïs mither awa tae tha lan o Israel, fer tha yins that wus gaun tae kïll tha wean ïs deid.”  Sae Joseph upt an tuk tha wean an hïs mither an he went ïntae tha lan o Israel.  But whan he heerd that Archelaus wus tha Kïng o Judea ïn tha ruim o hïs faither Herod, he wus feart tae gae thair. Bein warnt ïn a draim, he pued bak tae tha dïstrict o Galilee,  an he went an settelt doon ïn a toon caad Nazareth. An sae ït cum tae pass whut wus saed bi tha proaphits: “He wull be caad a Nazarene.” In thaim days Jhone tha Baptiser cum praichin ïn tha wiles o Judea  an sayin, “Turn awa frae yer sïns, fer tha Kïngdom o Heiven ïs nearhan.”  Jhone ïs tha yin tha proaphit Isaiah spauk aboot, tellin: “Thair's a voice cryin oot ïn tha wiles, ‘Mak tha wye readie fer tha Loard, mak hïs pads strecht fer hïm!’ ”  Jhone's claes wus made o kemel's hair, an he haed a leather belt roon hïs mïddle. An he leeved bi aitin gresshoppers an wile honey.  Croods gaed oot tae hïm frae Jerusalem alang wi aa tha fowk frae Judea an tha hale dïstrict o tha rïver Joardan.  An thaim at confesst thair sïns wur baptised bi hïm ïn tha Joardan rïver. But whan he saa a wheen o Pharisees an Sadducees cumin tae whar he wus baptisin, he saed tae thaim, “Ye sleekit shooer o vipers! Wha telt ye tae rin frae tha wrath o God that's cumin?  Ye maun show bi tha wye ye leeve that ye hae turnt awa frae yer sïns.  An dïnnae be thïnkin tae yersels, ‘We hae Abraham fer oor faither’ an hae daen wi that. A tell ye that oot o thon stanes God can mak weans fer Abraham.  God's hatchit ïs noo at tha ruit o tha trees, an thaim that dïnnae gie guid fruit wull be fellt, an pïtcht ïntae tha fire. A'm baptisin yis wi wattèr fer tae show yis hae repentit. But thair's yin cumin eftèr me that ïs michtier ner me. A'm no fït tae cairrie hïs buits. He wull baptise ye wi tha Halie Spïrit an wi fire.  Hïs winnowin fork ïs ïn hïs han, an he wull redd up hïs thrashin-flure, getherin hïs wheat ïntae hïs barn an burnin tha caff wi a fire ye cannae pit oot.” Then Jesus cum frae Galilee tae tha Joardan fer tae be baptised bi Jhone.  But Jhone tried tae pit hïm aff, sayin, “It's me that needs tae be baptised bi you, an you ir cumin tae me?”  Jesus saed, “Jist dae thïs fer noo; fer thïs ïs tha richt thïng fer iz tae dae, tae cairrie oot tha wull o God.” Sae Jhone gien ïn.  Tha mïnit Jesus wus baptised, he ris up oot o tha wattèr, an jist wi that tha heivens apent, an he saa tha Spïrit o God cumin doon laik a doo an lichtin on hïm.  An a voice cum frae heiven sayin, “Thïs ïs ma Sinn, ma hairt's delicht; A'm weel plaised wi hïm.” Then Jesus wus taen bi tha Spïrit ïntae tha wuldèrness fer tae be tempit bi tha Deil.  Eftèr gaun wioot mait fer fowertie days an fowertie nichts, he wus gye hung'rie.  Tha tempter cum tae hïm an saed, “If ye ir tha Sinn o God, tell thaim thair stanes tae turn ïntae breid.”  Jesus saed bak tae hïm, “It ïs writ: ‘Man cannae leeve bi breid alane, but bi iverie wurd at cums frae tha mooth o God.’ ”  Then tha Deil tuk hïm tae tha halie cïtie an stud hïm up on tha verie tap o tha Hoose o God.  “If ye ir tha Sinn o God,” saed he, “throw yersel doon! Fer tha Guid Buik says: ‘He wull tell hïs angels tae luk eftèr ye, an wi thair hans the' wull haud ye up, fer fear ye dunt yer fit agin a stane.’ ”  Jesus saed bak tae hïm, “It's ïn tha Buik forbye: ‘Ye ir no tae temp tha Loard yer God.’ ”  An nixt thïng, tha Deil tuk hïm tae a bïg heich muntin an lut hïm see aa tha kïngdoms o tha warl ïn aa thair glorie.  “A wull gie ye aa thïs,” he saed, “ïf ye'll jist boo doon an woarship me.”  Jesus saed tae hïm, “Awa or that, Satan! Fer ït ïs writ doon: ‘Ye ir tae woarship tha Loard yer God an tae sarve naebodie but hïm.’ ”  Then tha Deil lut hïm be, an angels cum an lukt eftèr hïm. Noo whan Jesus heerd tha wittins that Jhone haed bin püt ïn jail, he went bak ïntae Galilee.  An eftèr leain Nazareth, he gaed tae Capernaum an he stapt thair. Capernaum wus bi tha Loch ïn tha dïstrict o Zebulun an Naphtali --  tae brïng aboot whut wus foretoul bi tha proaphit Isaiah: “In tha lan o Zebulun an tha lan o Naphtali, on tha wye tae tha Loch, on tha ither side o tha Joardan, ïn Galilee whar tha Gentiles leeve - tha fowk that sut ïn tha dairk hae saa a bricht licht; an on tha yins leevin ïn tha lan o tha shedda o deith, tha licht haes cum ïn.” Frae then on Jesus begun tae praich, “Turn awa frae yer sïns, fer tha Kïngdom o Heiven haes cum nearhan ye.” Yin day, whan Jesus wus waakin alang tha loch shore o Galilee, he saa twa brithers, Simon caad Petèr an hïs brither Andra. The' wur castin a neyt ïntae tha wattèr, fer the' wrocht at tha fïshin.  “Cum an follae me,” Jesus saed, “an A wull mak ye fïshers o men.”  An richt awa the' layed doon thair neyts an the' follaed eftèr hïm.  He gan on frae thair, an saen twa ither brithers, Jeames tha sinn o Zebedee an hïs brither Jhone. The' wur ïn a bóat wi thair faither Zebedee, mennin thair neyts. Jesus caad thaim,  an richt awa the' left tha bóat an thair faither, an the' follaed hïm. Jesus trevelt aa roon Galilee, taichin ïn thair Meetin Hooses, an praichin tha Guid Wittins o tha Kïngdom, an curin iverie disaise an ailment amang tha fowk.  Wurd aboot hïm spreed aa ower Syria, an the' brocht tae hïm aa tha seeck fowk wi aa kines o disaises: thaim that wus tormentit, or bothert wi ïll spïrits, or tuk fïts, or fowk that wus paralysed, an he made thaim bettèr.  Bïg croods follaed hïm frae Galilee, an tha Ten Toons, an Jerusalem, an Judea an tha dïstrict on tha ither side o tha rïver Joardan. Noo whaniver he saa tha croods, he gaed up tha muntin an sut doon. Hïs follaers gethert roon hïm,  an he stairtit tae taich thaim, sayin, “Blisst ir tha puir ïn spïrit, fer thairs ïs tha Kïngdom o Heiven. Blisst ir tha yins that greet, fer the' wull be comfortit. Blisst ir tha yins that ir gentle, fer the' wull inherit tha irth. Blisst ir tha yins that hae a hung'r an a druith fer whut's richt, fer the' wull get thair fïll. Blisst ir tha yins that ir merciefu, fer the' wull be showed mercie. Blisst ir tha pure ïn hairt, fer the' wull see God. Blisst ir tha yins that warks fer peace, fer the' wull be caad sinns o God. Blisst ir tha yins that's traitit ïll fer daein whut's richt, fer thairs ïs tha Kïngdom o Heiven. Blisst ir you whan fowks baadmooth ye, an trait ye ïll, an miscaa ye on accoont o me.  Be joyfu an gled, acause yis hae a pooerfu reward waitin fer ye ïn heiven, fer the' ïll-traitit tha proaphits that wus thair afore ye ïn jist tha same wye. Yous ir tha saut o tha irth. But ïf tha saut loasses ïts taste, hoo can ït git bak ïts tang? It ïs nae lang'r onie use, but fer tae be throwed oot an thrampt unnèr fit. Yous ir tha licht o tha warl. A toon bigged on a hïll cannae be hïd.  Ye dïnnae licht a lamp an pit ït unnèr a boul. Na, ye pit ït on a stan, whar ït gies licht tae tha hale hoose.  In tha same wye, let yer licht shine afore iveriebodie, sae as the' wull see yer guid warks an gie glorie tae yer Faither ïn heiven. Dïnnae be thïnkin that A hae cum fer tae dae awa wi tha Laa or tha Proaphits; A hinnae cum fer tae dae awa wi thaim, but fer tae fülfill thaim.  A tell ye tha truith, afore heiven an irth passes awa, no tha weeest lettèr, ner even tha weeest stroke o a pen, wull pass awa frae tha Laa afore iveriethin God wants fer ït ïs brocht aboot.  Oniebodie that breks yin o these commauns, even tha laist o thaim, an lairns ithers tae dae tha same, wull be laist thocht o ïn tha Kïngdom o Heiven, but whaiver keeps these commauns an lairns ithers tae dae thaim, wull be gye weel thocht o ïn tha Kïngdom o Heiven.  Fer A'm tellin yis thïs: less yer guidness gaes beyont that o tha Pharisees an tha maistèrs o tha Laa, yis'll no git ïntae tha Kïngdom o Heiven, that's fer shair! Yis hae heerd that ït wus saed tae fowk lang syne, ‘Dïnnae commït murdèr, an oniebodie that murdèrs wull be judged fer ït.’  But A'm tellin ye, oniebodie that's even ang'rie wi hïs brither [wioot onie caas] ïs gaun tae be judged fer ït. Agane, oniebodie that says tae hïs brither, ‘Ye eejit ye!’ - that bodie wull hae tha Heich Cooncil tae answer tae. An oniebodie that says, ‘Ye oul fool!’ wull be rinnin tha risk o hell fire.  Sae, ïf ye ir brïngin yer offerin tae tha althar, an ye mine that yer brither haes ocht agin ye,  jist lea ït doon fornent tha althar. Awa an mak ït up wi yer brither furst; then cum bak an gie yer offerin ïn.  Soart thïngs oot quïck wi yer enemie that ïs takkin ye tae coort. Dae ït while ye ir still wi hïm on tha wye thair, or he'll mebbe han ye ower tae tha judge, an tha judge cud han ye ower tae tha offysher, an ye cud be cloddit ïntae jail.  A tell ye tha truith, ye'll no git oot o thair afore yer last pennie's pyed! Yis hae heerd that ït wus saed, ‘Dïnnae commït adultèrie.’  But A'm tellin yis that oniebodie that even luks at a wumman wi lust haes aareadie commïtit adultèrie wi hir ïn hïs hairt.  If yer richt ee maks ye dae wrang, hoke ït oot an clod ït awa. It's faur bettèr fer ye tae loass tha yin pairt o yer bodie ner fer yer hale bodie tae be throwed ïntae hell.  An ïf yer richt han maks ye dae wrang, cut ït aff an clod ït awa. It's faur bettèr fer ye tae loass tha yin pairt o yer bodie ner fer yer hale bodie tae gang ïntae hell. It's bin saed ïn tha Scrïptures as weel: ‘Oniebodie that divorces hïs guidwife maun gie hir a notysh o divorce.’  But A'm tellin ye that oniebodie that pits awa hïs wife - fer ocht ither ner rinnin aff wi anither man - he maks hir an adultèress; an oniebodie that merries a divorced wumman commïts adultèrie as weel. Forbye, ye ken that ït wus saed tae tha fowk lang syne, ‘Dïnnae brek yer oath, but keep tha oaths ye hae made tae tha Loard.’  A'm tellin ye but, dïnnae sweer ava: ether bi heiven, fer ït ïs God's throne;  or bi tha irth, fer ït ïs hïs fit-creepie; or bi Jerusalem, fer ït ïs tha cïtie o tha michtie Kïng.  An dïnnae sweer bi yer heid, fer ye cannae mak even yin o yer hairs white or blek.  Jist let yer ‘Ay’ be ‘Ay’, an yer ‘Na’, ‘Na’; oniethin mair ner thïs cums frae tha wïckit yin. Yis hae heerd that ït wus saed, ‘An ee fer an ee, an a tuith fer a tuith.’  But A tell ye, Dïnnae fecht agin a wïckit bodie! If summodie hïts ye on tha richt cheek, turn tha ither side til hïm forbye.  An ïf summodie wants tae sue ye an tak tha shirt aff yer bak, let hïm hae yer tap-cóat as weel.  If summodie gars ye tae gang yin mile, gang twa mile wi hïm.  Gie tae tha yin that axes ye fer ocht, an dïnnae turn yer bak on a bodie that's lukkin tha lenn o sumthin. Yis hae heerd that ït wus saed, ‘Love yer nighber an hait yer enemie.’  But A tell ye: Love yer enemies an pray fer thaim that traits ye ïll,  that ye micht be childèr o yer Faither ïn heiven. He maks hïs sin tae rise on tha wïckit as weel as on tha guid, an he senns rain on thaim that daes whut's richt, as weel as on tha yins that daesnae.  If ye jist love thaim at loves you, whut reward wull ye get? Shair even tha tex men daes that!  An ïf ye onlie pass tha time o day wi yer ain yins, whut ir ye daein mair ner ithers? Even pagans daes tha same, dae the' no?  But you maun be perfait, jist as yer heivenlie Faither ïs perfait.” “Dïnnae mak a show afore fowk o onie guid yis dae, fer yer Faither ïn heiven wull gie yis nae reward fer that. Sae, whan ye gie ocht tae tha needie, dïnnae soon tha trumpet, tha wye tha hippycrates daes ïn tha Meetin Hooses an on tha streets, fer tae be weel thocht o. A tell ye tha truith, the' hae got aa tha reward the'ir gaun tae get.  But whan ye gie ocht tae tha needie, dïnnae let yer left han ken whut yer richt han ïs daein,  sae that yer giein micht be on tha quait. Then yer Faither, that sees whut ïs daen on tha quait, wull reward ye. An whan yis pray, dïnnae be laik tha hippycrates, fer the' love tae stan an pray ïn tha Meetin Hooses an on tha street coarners fer aa tae see. A tell ye tha truith, the' hae got aa the'ir gaun tae get.  But whan you pray, gang awa ïntae a ruim alane, shut tha dure an pray tae yer Faither ïn saicret. Then yer Faither at sees whut ïs daen ïn saicret, wull reward ye. An whan ye pray, dïnnae keep rhymin on an on laik pagans, fer they thïnk tha mair the' taak, tha bettèr the' wull be heerd.  Dïnnae be laik thaim, fer yer Faither kens whut ye hae need o afore ye ax hïm.  Sae thïs ïs hoo ye shud pray: ‘Oor Faither that bides Abain, Halie be yer name. Micht yer Kïngdom cum shuin, An yer wull be daen on irth Jist tha wye ït ïs Abain. Gie iz theday eneuch breid tae dae iz. An forgie iz oor debts, jist as we hae forgien tha yins that's ïn debt tae us. An dïnnae róad iz ïntae temptation, but save iz frae tha wïckit yin, [fer yours ïs tha Kïngdom, tha pooer an tha glorie, fer iver an iver, Amen.]’ Fer ïf you forgie fowk whan the' dae wrang agin ye, then yer heivenlie Faither wull forgie you as weel.  But ïf ye dïnnae forgie fowk thair wrangdaeins, yer Faither wull no forgie you tha wrangs yous hae daen. Whan ye fast, dïnnae luk doon In tha mooth as tha hippycrates dae, fer the' mak thair faces luk mïserable jist tae let fowk see the'r fastin. A tell ye tha truith, thïs ïs aa tha reward the'r gaun tae get.  But whan ye fast, pit oiyle on yer heid an waash yer face,  sae fowk wull no notysh that ye ir fastin; yer Faither but, wha ye cannae see, wull notysh; an tha Yin that sees whut ïs daen ïn hidlins, he wull gie ye yer reward. Dïnnae hoord up fer yersels treysures on irth, whar moths an roost desthroy, an whar thiefs brek ïn an steal.  But hoord up fer yersels treysures ïn heiven, whar nether moth ner roost can desthroy, ner thiefs brek ïn an steal.  Fer whut ye thïnk tha maist o, wull aye be ïn yer hairt. Yer ee ïs tha lamp o tha bodie. If yer ee ïs guid, yer hale bodie ïs fu o licht.  But ïf yer ee ïs baad, yer hale bodie ïs fu o dairkness. If then tha licht wi'ïn ye ïs dairkness, ït maun be pïtch blek! Naebodie can sarve twa maistèrs, fer ether he'll hait tha yin an love tha ither, or he'll stïck bye tha yin an thïnk naethin o tha ither. Ye cannae sarve baith God an Gowld. Sae A'm tellin ye, tak nae thocht fer yer life, whut ye'll ait or whut ye'll drïnk; ner yit aboot yer bodie, whut claes ye'll pit on ye. Is life no mair impoartin ner mait, an tha bodie mair impoartin ner claes?  Luk at tha burds o tha air; the' dïnnae sow ner reap ner hoord awa ïn barns, an yit yer heivenlie Faither feeds thaim. Ir yous no warth faur mair ner thaim?  Ye cannae add a sing'l oor tae yer life bi worryin aboot ït.  An why dae ye worrie aboot tha claes ye pit on ye? Luk hoo tha lïlies o tha fiel growe. They nether wark ner spïn!  Yit A'll tell ye thïs, e'en Solomon cudnae match thaim, wi aa hïs fancie claes!  An ïf that ïs tha wye God pits claes on tha gress o tha fiel, that's here theday an throwed ïntae tha fire themorra, dae you dooters no unnèrstan that he'll luk eftèr you anaa?  Sae dïnnae fash yersels bi sayin, ‘Whut wull we ait?’ or ‘Whut wull we drïnk?’ or ‘Whut wull we pit on iz?’  Fer thaim at daesnae know God rin eftèr aa these thïngs, but yer heivenlie Faither kens aa ye hae need o.  Seek oot hïs Kïngdom an hïs righteousness furst o aa, an aa these ither thïngs wull tak care o thairsels. Sae dïnnae fash yersels aboot themorra, fer themorra wull luk eftèr ïtsel. Iverie day haes eneuch bother o ïts ain.” “Dïnnae judge ithers, sae as ye'll no be judged yersels.  Fer ïn tha same wye yis judge ithers, yis'll be judged that wye yersels; an tha misure yis gie wull be tha misure yis get.  An why dae ye see tha skelf ïn yer brither's ee, but ye dïnnae see tha plenk ïn yer ain ee?  Hoo can ye say tae yer brither, ‘Let me tak tha skelf oot o yer ee,’ whan luk, aa tha time thair ïs a plenk ïn yer ain ee?  Ye oul hippycrate ye, pu tha plenk oot o yer ain ee furst, an then ye'll be able tae see proper, tae tak tha skelf oot o yer brither's ee! Dïnnae gie whut's halie tae tha doags; an dïnnae scattèr yer pearls afore pïgs. If ye dae, the' may thramp thaim unnèr thair feet, an then turn an teer ye tae bïts. Keep on axin, an ït wull be gien tae ye, keep on lukkin an ye'll fin whut ye'r eftèr, keep on rappin an tha dure wull be apent tae ye.  Fer iveriebodie that axes wull get; hïm that keeps on lukkin wull fin whut he's eftèr; an tae hïm that keeps on rappin, tha dure wull be apent.  Whutch faither amang ye, ïf hïs sinn axes hïm fer breid, wull gie hïm a stane?  Or ïf he axes hïm fer a fïsh, wull he gie hïm a snake?  An sae ïf sïnfu fowk laik yersels know hoo tae gie guid thïngs tae yer weans, hoo much mair wull yer Faither ïn heiven gie guid thïngs tae thaim that axes hïm! Sae ïn iveriethin, dae tae ithers whut yis wud want thaim tae dae tae yersels, fer thïs ïs whut tha Laa an tha Proaphits ïs aa aboot. Gae ïn bi tha nerra gate. Fer wide ïs tha gate an braid ïs tha róad that leads tae destruction, an monies a yin gaes that wye.  But nerra ïs tha gate an reuch tha rodden that leads tae life, an thair's no monie that fins ït. Watch oot fer fauss proaphits. The' cum tae ye lukkin laik hairmless sheep, but on tha inside the'r naethin but a paak o wolfs.  Ye'll ken thaim bi thair fruit, ay, bi whut the' dae. Daes fowk gether grapes frae a thoarn büsh, or fïgs frae thrïstles? Na.  In tha same wye iverie guid tree gies guid fruit, but a baad tree gies ye baad fruit.  A guid tree cannae gie baad fruit, an a baad tree cannae gie ye guid fruit.  Iverie tree that daesnae gie guid fruit ïs cut doon an throwed ïntae tha fire.  It's laik that wi tha fauss proaphits tae. Ye'll ken thaim bi whut the' dae. It's no iverie yin that says tae me, ‘Loard, Loard,’ that'll git ïntae tha Kïngdom o Heiven, but ït's onlie hïm that daes tha wull o ma Faither wha ïs ïn heiven.  Monies a yin'll say tae me on tha Day o Reckonin, ‘Loard, Loard, dïd we no proaphesy ïn yer name, an ïn yer name dïd we no drive oot ïll spïrits an dae a hale lock o mïracles?’  Then A wull tell thaim strecht, ‘A niver knowed ye. Awa frae me, ye wrangdaers!’ Sae iverie yin that hears these wurds o mine an heeds thaim ïs laik a wise man that bigged hïs hoose on a roak.  Tha rain cum doon, tha wattèr ris, an tha wuns got up an hut agin tha hoose; yit ït dïdnae faa, acause ït wus bigged on tha roak.  But iverie yin that hears these wurds o mine an daesnae heed thaim ïs laik a gormless man that bigged hïs hoose on san.  Tha rain cum doon, tha wattèr ris, an tha wuns blattèrt an bate agin thon hoose o hïs. Tha hoose faad doon, an whut a cresh thair wus!”  Whan Jesus haed daen sayin these thïngs, tha croods wur aa thunnèrstruck wi hïs taichin,  fer he taicht thaim laik a bodie wi thortie, an no laik thair maistèrs o tha Laa. Whaniver Jesus cum doon frae tha braeside, bïg croods follaed hïm.  An here cum up thïs man wi leprosie, an he got doon on hïs knees afore hïm an saed, “Loard, ïf ye hae a mine tae, ye can mak me clain.”  An Jesus püt hïs han oot an toucht tha man. “A'm wullin,” he saed. “Be clain!” An richt awa he wus cured o hïs leprosie.  Then Jesus saed tae hïm, “Luk here, mine ye dïnnae tell oniebodie. But gang awa an show yersel tae tha preesht. Gie an offerin fer yer cleansin as Moses toul iz ïn tha Laa, fer a wutness tae yin an aa that ye'r weel agane!” Whan Jesus wus gaun ïntae Capernaum, a centurion cum tae hïm, plaidin wi hïm,  an sayin, “Loard, ma sarvin man ïs lyin on hïs bed at hame. He's no weel, an cannae move ava. He's sufferin sumthin tarrible!”  Jesus saed tae hïm, “Weel, A'm cumin tae mak hïm bettèr.”  Tha centurion saed, “Loard, tha laiks o me's no fït tae hae ye cum unnèr ma ruif. But jist say tha wurd, an ma sarvin man wull be bettèr agane.  Fer A ken hoo tae tak oardèrs, an A hae sodgers unnèr me as weel. A tell yin tae gang an he gangs, an anither yin tae cum, an he cums. A tell ma sarvin man tae dae thïs or that, an he daes ït!”  Whan Jesus heerd thïs, he wus stoondit an saed tae thaim that follaed hïm, “A tell ye tha truith, A niver fun oniebodie wi sitch faith ïn aa Israel!  A say tae ye that monie fowk wull cum frae tha East an tha Wast, an the' wull tak thair place roon tha boord wi Abraham, Isaac an Jacob ïn tha Kïngdom o Heiven.  But monie o tha yins tha Kïngdom wus got readie fer, the' wull be cast oot ïntae tha dairk, whar thair wull be greetin an scringein o teeth.”  Then Jesus saed tae tha centurion, “Gae! It wull be daen fer ye tha wye ye believed ït wud.” An hïs sarvint got bettèr agane that verie mïnit. Noo whaniver Jesus cum ïntae Petèr's hoose, he saen Petèr's mither-ïn-laa lyin ïn bed wi a faivir.  He toucht hir han an tha faivir left hir, an she got up an stairtit tae sarve an luk eftèr hïm.  An that evenin, the' brocht tae hïm a hale lock o fowk that wur bothert wi ïll spïrits, an he driv oot tha spïrits wi a wurd an cured aa that wus seeck.  Thïs wus fer tae brïng aboot whut wus spauk throu tha proaphit Isaiah: “He tuk oor ailments on hissel, an he cairriet oor disaises.” Noo whan Jesus saa tha thrang gethert roon hïm, he toul hïs follaers tae gang ower tae tha ither side o tha loch.  Then thair wus thïs maistèr o tha Laa cum up an saed, “Maistèr, A wull follae ye nae mettèr whar ye'r gaun!”  An Jesus saed tae hïm, “Foxes hae holes an burds hae nests, but tha Sinn o Man haes naewhar he can caa hame.”  Anither o hïs follaers saed tae hïm, “Loard, let me gang an burie ma faither furst.”  But Jesus saed bak tae hïm, “Follae me, an let tha deid burie thair ain deid.” Then he got ïntae tha bóat, hïs follaers got ïn eftèr hïm, an awa the' went.  Wi'oot onie warnin, a wile stoarm cum up on tha loch, an tha waves waasht ower tha bóat. But Jesus slep throu ït.  Hïs follaers cum an waakent hïm, sayin, “Loard, save iz, or we'll aa be droont!”  “Hoo cum yis ir sae feart?” saed he. “Hae yis nae faith ava?” Then he stud up an chackt tha wun an tha waves, an ït wus aa peace an quaitness.  Tha men wur dumfoonèrt an axt, “Whut kine o a man ïs thïs? Tha verie wun an tha waves daes hïs bïddin!” An whan he got tae tha ither side o tha loch, tae tha lan whar tha Gadarenes leeved, thair wus these twa men cum oot frae tha graveyaird fer tae meet hïm. The' wur bothert wi ïll spïrits, an that reuch, naebodie cud get bye thaim.  “Whut ïs ït ye ir eftèr wi us, Sinn o God?” the' guldèrt. “Hae ye cum here tae torment iz afore tha day o Reckonin?”  A bït awa frae thaim, a bïg herd o pïgs wus hokin fer food.  An tha ïll spïrits plaidit wi Jesus, “Gin ye ir gaun tae drive iz oot, jist senn iz ïntae tha herd o pïgs thonner.”  He saed tae thaim, “Awa wi ye!” Sae the' cum oot o tha men, an gaed ïntae tha pïgs, an aa tha herd tuk aff doon tha hïll, heid furst ïntae tha loch, an tha hale lock o thaim deed ïn tha wattèr.  Tha yins lukkin eftèr tha pïgs run aff; the' gaed ïntae tha toon an toul iveriebodie aa that haed tuk place, an whut haed happent tae tha men bothert wi ïll spïrits.  Then tha hale toon gaed oot tae meet Jesus. An whan the' saen hïm, the' plaidit wi hïm tae lea thair pairt o tha kintrie. Jesus climmed ïntae a bóat, sailed ower tha ither side an cum tae hïs ain toon.  The' brocht a paralysed man tae hïm, lyin on a bed. An whaniver Jesus saa tha faith the' haed, he saed tae tha paralysed man, “Tak hairt, sinn; yer sïns ïs aa forgien.”  At thïs, some o tha maistèrs o tha Laa saed amang thairsels, “That's naethin but blesphemie!”  Knowin whut the' wur thïnkin, Jesus saed, “Hoo cum yis hae sitch wïckit thochts ïn yer hairt?  Is ït aisier tae say, ‘Yer sïns ïs forgien ye,’ or tae say, ‘Get up an waak’?  But jist sae as ye'll ken tha Sinn o Man haes tha pooer tae forgie sïns here on irth...” - he then saed tae tha paralysed man - “Up ye get, lïft yer bed an gae hame.”  An tha man stud up, sae he dïd, an he went awa hame.  Whan tha thrang saen thïs, the' wur fïllt wi wunnèrment; an the' gien glorie tae God fer giein sitchana thortie tae a man. Whan Jesus wus trevelin on frae thair, he saa a tex man bi tha name o Mattha sïttin ïn hïs hut. “Follae me,” he toul hïm, an Mattha ris up an follaed hïm. A while latèr, whan Jesus wus at a dennèr at Mattha's hoose, thair wus a hale lock o tex men an ither fowk o ïll repute aitin alang wi hïm an hïs follaers.  Whaniver tha Pharisees saen thïs, the' axt hïs follaers, “Whut's yer maistèr daein aitin wi thaim tex men an sïnners?”  On hearin thïs, Jesus saed, “It ïs no thaim that's weel needs a doctèr, but thaim that's seeck.  But awa an lairn tha mainin o thïs Scrïpture: ‘It's mercie A'm eftèr, A'm no eftèr secryfice.’ Fer A hinnae cum fer tae caa tha guid fowk [tae repent], A hae cum fer tae caa sïnners.” An ït wus then that Jhone's follaers cum up an axt hïm, “Hoo ïs ït that tha Pharisees an us ir aye fastin, but your follaers dïnnae fast?”  Jesus saed bak tae thaim, “Dae ye thïnk tha waddin guests wud murn while tha bridegruim ïs still wi thaim? Thair'll cum a day but, whaniver tha bridegruim wull be tuk awa frae thaim; an ït's then the'll be fastin.  Naebodie patches thair oul duds wi a bït o new claith, fer tha patch'll pu awa an mak ït waur.  Nether wud the' poor new wine ïntae oul wineskïns. Fer ïf the' dae, tha skïns wull brust, tha wine wull rin oot an tha wineskïns wull be ruint. Na, the' poor new wine ïntae new wineskïns, an tha baith o thaim wull keep.” Noo whaniver he wus sayin thïs, a heidyin o tha Meetin Hoose cum an got doon on hïs knees afore hïm an saed, “Ma wee dochtèr haes deed jist thair noo. But cum an pit yer han on hir, an she'll cum bak tae life.”  An Jesus got up an gaed wi hïm, as weel as hïs follaers.  An lo an behoul, thair wus thïs wumman that wus bothert wi bleedin fer twal yeir. She cum up behin hïm an toucht tha enn o hïs cloke.  Fer saed she til hirsel, “If A can jist touch hïs cloke, A wull be made weel agane.”  Jesus turnt roon an saen hir. “Tak hairt, dochtèr dear,” he saed, “Yer faith haes made ye weel.” An tha wumman wus hailt that verie mïnit.  Noo whan Jesus cum tae tha hame o tha heidyin o tha Meetin Hoose, he saa tha funèral flutèrs an aa tha hale thrang foofin an greetin, an he saed,  “Awa er that! Tha wee lass ïs no deid, she's jist sleepin.” But the' begun tae lach at hïm.  Eftèr tha crood wus püt oot tha dure, Jesus gaed ïn an tuk tha wee lass bi tha han, an she ris tae hir feet.  An thïs wus aa tha taak o that hale kintrieside. As Jesus gaed on frae thair, twa blin men follaed hïm, caain oot, “Sinn o Davit, tak peetie on iz!”  Whaniver he went ïntae hïs hoose, tha blin men cum ïn tae, an he axt thaim, “Dae yis believe A hae tha pooer fer tae dae whut ye'r wantin?” “Ay, Loard,” the' saed, “we dae.”  Then he toucht thair een an saed, “It'll be daen tae ye, accoardin tae yer faith.”  An thair sicht cum bak, an the' cud see! Jesus gien thaim a guid warnin an saed, “Luk here, dïnnae you be tellin oniebodie aboot thïs.”  But nae shuiner wur the' oot, than the' stairtit tae spreed tha news aboot hïm aa roon tha hale kintrie. An eftèr the' left, a man that wus bothert wi ïll spïrits an cudnae spake wus brocht tae Jesus.  An Jesus driv oot tha ïll spïrit, sae tha man that wus dum cud noo spake. Tha crood o fowk wus dumfoonèrt an saed, “We niver saen tha laiks o thïs ïn Israel afore!”  But tha Pharisees saed, “It's tha Deil, tha heidyin o tha ïll spïrits that gies hïm tha pooer tae cast oot ïll spïrits!” An Jesus trevelt throu aa tha toons an vïllages, taichin ïn thair Meetin Hooses, praichin tha Guid News o tha Kïngdom, an hailin iverie kine o disaise an ailment.  Whaniver he saen tha croods, hïs hairt went oot tae thaim, acause the' wur aa laik sheep wi nae shepherd: troublet, on thair lane, wi nae róad tae turn.  Then he saed tae hïs follaers, “Thair's a gran hairst waitin, but thair's no monie warkers tae gether ït ïn.  Sae keep on axin tha Loard o tha hairst tae senn oot mair warkers ïntae hïs hairvest fiel.” He caad hïs twal follaers thegither an he gien thaim tha pooer tae drive oot ïll spïrits an tae cure aa kines o disaises an ailments.  Tha names o tha twal possels wus: furst, Simon (caad Petèr) an hïs brither Andra; then Jeames tha sinn o Zebedee, an hïs brither Jhone;  Phïlip an Bartholomew; Tammas an Mattha tha tex man; Jeames tha sinn o Alphaeus, an Thaddaeus;  Simon tha Zealot an Judas Iscariot, tha yin that bethrayed Jesus. An Jesus sent oot tha twal o thaim an gien thaim thair oardèrs: “Dïnnae be gaun amang tha Gentiles or ïntae onie toon o tha Samaritans.  But rether gae tae tha loast sheep o Israel.  An as ye ir gaun alang, praich thïs: ‘Tha Kïngdom o Heiven ïs nearhan.’  Heal seeck fowk, rise tha deid, cleanse thaim wi leprosie, drive oot ïll spïrits. Ye hae freelie received, sae ye maun gie freelie.  Dïnnae tak alang onie gowld or siller, ner e'en a copper ïn yer girthpooch;  tak nae baag fer tha róad, ner spare claes, ner shune ner a stav; fer tha warker ïs warth hïs keep.  Whutiver toon or vïllage ye gae ïntae, luk fer some warthie dacent bodie thair an stap ower at hïs hoose til ye tak yer lave o tha place.  As ye gae ïntae thïs hame or that, bïd thaim tha time o day.  If tha hame ïs warthie, let yer blissin be on ït; ïf ït ïsnae warthie, let yer blissin cum bak tae ye.  If the' dïnnae mak yis walcum or gie yis a hearin, dicht tha stour aff yer feet whan ye lea that hame or toon.  A tell ye tha truith, tha fowk o Sodom an Gomorrah wull be bettèr aff on tha Day o Reckonin ner that toon. A'm sennin yis oot laik sheep amang wolfs. Sae be as cannie as sarpents an as hairmless as doos.  Be on yer gaird agin men; the'll han yis ower tae tha cooncils an gie yis a guid whuppin ïn thair Meetin Hooses.  On accoont o me, ye'll be brocht afore guviners an kïngs as wutnesses tae thaim an tae tha Gentiles.  But whaniver yis ir lïftit an brocht tae thrial, dïnnae be ower enxious aboot whut tae say or hoo tae say ït. Ye'll be gien tha richt wurds at tha richt time.  Fer ït'll no be you that's spakin, but tha Spïrit o yer Faither spakin throu ye.  Brithers wull han ower thair brithers tae be kïllt, an faithers thair weans; an weans wull rise up agin thair faithers an mithers an hae thaim püt tae deith as weel.  Ye'll be haitit bi yin an aa on accoont o me, but he that tholes tae tha enn wull be saved.  Whan yis ir persecutit ïn yin place, fly tae anither. A tell ye tha truith, ye'll no hae feenished gaun throu aa tha toons o Israel afore tha Sinn o Man cums bak! A follaer ïs no abain hïs taicher, ner a sarvint abain hïs maistèr.  Whut mair can tha follaer ax than tae be laik hïs taicher, or tha sarvint tae be laik hïs maistèr? Gin the' hae caad tha heid o tha hoose Beelzebul , weel, whut wull the' no caa aa tha yins o hïs hoosehold! Sae dïnnae be afeart o thaim. Thair's naethin covert ower that'll no cum tae licht, ner hïd that'll no be kent.  Whut A tell ye ïn tha dairk, spake oot ïn tha braid daylicht; whut's whuspert ïn yer ear, blare ït oot frae tha ruiftaps.  Dïnnae be feart o thaim that kïll tha bodie but cannae kïll tha sowl. Rether, be afeart o tha Yin that can desthroy baith bodie an sowl ïn hell.  Ir twa wee sparras no soul fer a pennie? Yit no yin o thaim wull faa tae tha grun wioot yer Faither knowin ït.  Fer tha verie hairs o yer heid ir aa coontit.  Sae dïnnae be feart; yis ir warth mair ner a hale wheen o sparras.  Whaiver's no feart tae own me afore men, A wull own hïm tae afore ma Faither ïn heiven.  But whaiver disowns me afore men, A wull disown hïm afore ma Faither ïn heiven. Dïnnae be thïnkin A hae cum tae brïng peace tae tha irth. Na, A dïdnae cum tae brïng peace, but a sword.  Fer A hae cum tae turn a man agin hïs faither, a dochtèr agin hir mither, a dochtèr-ïn-laa agin hir mither-ïn-laa;  ït'll be tha yins leevin wi a man that wull be agin hïm.  Oniebodie that loves hïs faither or hïs mither mair ner me ïs no warthie o me; nether ïs tha yin that loves hïs sinn or hïs dochtèr mair ner me warthie o me.  An oniebodie that daesnae tak up hïs cross an follae me ïs no warthie o me.  Whaiver fins hïs life wull loass ït, an whaiver loasses hïs life on accoont o me wull fin ït. Hïm that walcums you walcums me, an hïm that walcums me walcums tha Yin that sent me.  Oniebodie that maks a proaphit walcum on accoont o hïs bein a proaphit wull be gien a proaphit's reward, an oniebodie that maks a guid man walcum on accoont o bein a guid man wull git a guid man's reward.  An ïf oniebodie gies even a bicker o coul wattèr tae yin o these weans acause he ïs ma follaer - A tell ye, he wull no be wantin fer a reward, that's fer shair!” Eftèr Jesus haed daen giein oardèrs tae hïs twal follaers, he gaed on frae thair tae taich an praich ïn tha toons roon aboot. Noo Jhone wus ïn jail, an whaniver he heerd whut Christ wus daein, he sent [twa o] hïs follaers  an the' axt hïm, “Ir you tha Yin that wus supposed tae cum , or shud we be lukkin oot fer some ither bodie?”  Jesus toul thaim, “Gae bak an gie Jhone an accoont o whut ye hear an see.  Blin fowk can see noo, lameters can waak, fowk wi leprosie ir made weel. Deef fowk can hear. Tha deid leeve agane. An tha Guid News ïs praicht tae tha puir.  An blisst ïs tha yin that daesnae misdoot me .” As Jhone's follaers wur leain, Jesus stairtit tae taak tae tha croods aboot hïm: “Whut dïd yis gang oot ïntae tha wuldèrness fer tae see? Wus ït tae see tha rushes sweein ïn tha wun?  If no, whut dïd ye thïnk ye wud see oot thair? A man aa rigged oot ïn fancie claes? Na, tha yins ïn fancie claes, ït's ïn kïngs' palaces ye wull fin them.  Sae whut dïd yis gae oot fer tae see? Wus ït a proaphit? Ay, A tell ye, an faur mair ner a proaphit.  Thïs ïs tha yin tha Scrïptures taak aboot whan the' say: ‘Lïsten, A wull senn oot ma messenger aheid o ye; he wull mak readie tha wye afore ye.’ A tell ye tha truith: amangst thaim boarn o a wumman, naebodie haes iver leeved that's mair impoartin ner Jhone tha Baptiser; yit tha yin that ïs laist ïn tha Kïngdom o Heiven ïs a bettèr man ner hïm.  Frae tha time Jhone tha Baptiser stairtit tae praich up til noo, fowk ir tryin tae püsh thair wye ïntae tha Kïngdom o Heiven, an violent men ir takkin houl o ït.  Fer up tae Jhone's time, aa tha proaphits an tha Laa foretoul whut wus tae happen.  An ïf ye ir wullin tae believe whut A say, Jhone ïs tha Elijah that wus tae cum.  Let hïm that haes ears ïn hïs heid tak tent! Whut can A say aboot tha fowk noo-a-days? The' ir laik weans sïttin doon at tha mairket an caain oot tae tha ithers, ‘We played tha whustle fer ye, an ye wudnae daunce; we sung a dirge tae ye, an ye wudnae greet.’ Fer Jhone wusnae ïntae aitin ner drïnkin whan he cum, an the' say, ‘Thair's a baad spïrit ïn hïm.’  Yit tha Sinn o Man cum aitin an drïnkin, an the' say, ‘Wud ye luk at hïm, he's a glutton, an he's tarrible fand o tha drïnk sae he ïs - tha freen o tex men an wrangdaers!’ But daein whut's richt proves tha wusdom o God's wyes.” Then Jesus stairtit tae tak tae task tha cïties whar he haed daen tha maist o hïs mïracles, acause the' dïdnae repent.  “Sorra tae Chorazim, an sorra tae Bethsaida, fer ïf tha fowk o Tyre an Sidon haed saen tha warkin o God's pooer as yous hae saen ït, the' wud hae repentit lang syne ïn seckclaith an eshes.  But A'm tellin ye, tha fowk o Tyre an Sidon wull be bettèr aff on tha Day o Reckonin than yous wull.  An Capernaum, you micht thïnk ye'r weel on yer wye tae heiven. Na, but A'm tellin ye, ye'll be brocht doon tae hell! Fer ïf tha mïracles that wus daen ïn you haed bin daen ïn Sodom, ït wud be thair tae thïs day.  But A tell ye that Sodom wull be bettèr aff on tha day o Reckonin ner you.” At that time Jesus saed, “Faither, Loard o heiven an irth, A praise ye that ye hae kep these thïngs frae clivir an warlie-wise fowk, an made thaim clear eneuch fer weans tae unnèrstan.  Ay, Faither, ït haes plaised ye tae dae ït thïs wye. Ma Faither haes gien aa thïngs ower tae me, an naebodie unnèrstans tha Sinn apairt frae tha Faither, an naebodie unnèrstans tha Faither apairt frae tha Sinn, an whaiver tha Sinn wants tae reveal hïm tae.  Cum tae me, aa you that's wearie an burdent, an A wull gie ye rest.  Tak ma yauk upon ye an lairn frae me, fer A'm gentle an hummle ïn hairt, an yis'll fin rest fer yer sowls.  Fer ma yauk ïs aisie, an ma burden ïs licht.” At that time Jesus gaed throu tha coarnfiels on tha Sabbath day. Hïs follaers wur hung'rie got, an the' begun tae pluck tha heids aff tha coarn an the' et thaim.  Whaniver tha Pharisees saen thïs, the' saed tae hïm, “Luk! Yer follaers ir daein whut's agin tha Laa on tha Sabbath day!”  He saed bak tae thaim, “Hae ye no read whut Davit daen whaniver hïm an hïs freens wus hung'rie?  He gaed ïntae tha Hoose o God, an hïm an hïs freens et tha halie showbreid. An thair wus naebodie barrin tha preeshts allooed tae dae thïs.  Or hae ye no read ïn tha Laa that tha preeshts ïn tha Hoose o God ir allooed tae wark on tha Sabbath Day, an yit the'ir no hel tae accoont fer brekkin tha Laa?  A tell ye, we'r taakin aboot sumthin mair impoartin ner tha Hoose o God here.  Tha Scrïpture says: ‘It's mercie A'm eftèr, A'm no eftèr secryfice’, an ïf ye haed unnèrstud tha mainin o these wurds, ye wudnae hae saed that ma follaers wus sïnners whan the' ir no!  Fer tha Sinn o Man ïs Loard o tha Sabbath anaa.” Jesus gaed on frae that place, an he gaed ïntae thair Meetin Hoose.  An thair wus a man thair an hïs richt han wus wuthert. Lukkin tae hae sumthin agin Jesus, tha Pharisees axt hïm, “Ir ye allooed tae hail on tha Sabbath day?”  Jesus saed bak tae thaim, “If onie o yis haes a sheep an ït faas ïntae a sheuch on tha Sabbath, wud ye no tak houl o ït an pu ït oot?  Is a man no warth faur mair ner a sheep? Ay, sae ït's aa richt tae dae guid on tha Sabbath day!”  Wi that, he saed tae tha man, “Streetch oot yer han.” Sae he streetcht ït oot an ït wus aa hailt, an jist as guid as tha ither yin.  But tha Pharisees gaed oot an the' collogued thegither hoo the' cud dae awa wi Jesus. Jesus, knowin thïs, left that place. An a wile thrang o fowk follaed hïm, an he made aa thair seeck fowk bettèr,  an he gien thaim a warnin no tae tell oniebodie wha he wus.  Thïs wus tae fülfill whut wus spauk aboot hïm throu tha proaphit Isaiah: “Here ïs ma sarvint, ma Han-waaled Yin; he's tha yin A love, he's tha yin A'm weel plaised wi; A'll pit ma Spïrit on hïm, an he'll tell oot justice tae tha nations. He'll no cum argyin or cryin oot; nether wull he rise hïs voice ïn tha raas. A bent reed he'll no brek aff, an he'll no snuff oot a smoldèrin wïck, til he leads justice on tae vïctrie. In hïs name tha nations wull pit thair trust.” Then the' brocht hïm a man bothert wi ïll spïrits. He wus blin an dum, an Jesus made hïm bettèr, sae he cud baith taak an see.  Aa tha fowk wur thunnèrstruck an the' saed, “Cud thïs be tha Sinn o Davit?”  But whaniver tha Pharisees heerd thïs, the' saed, “It ïs onlie bi Beelzebul, tha heidyin o tha ïll spïrits, that thïs fella casts oot ïll spïrits.”  Knowin thair thochts Jesus saed tae thaim, “Iverie kïngdom divïd agin ïtsel wull gae tae reck an ruin, an iverie cïtie or hoose divïd agin ïtsel wull no stan.  An ïf Satan casts oot Satan, he ïs divïd agin hissel, an hoo then cud hïs kïngdom stan?  An ïf A cast oot ïll spïrits bi tha pooer o Beelzebul, bi whut pooer then daes yer ain fowk cast thaim oot? Sae let thaim be tha yins tae judge ye fer whut ye hae saed.  But ïf A cast oot ïll spïrits bi tha Spïrit o God, ït proves that tha Kïngdom o God ïs here amang ye.  Or agane, hoo can oniebodie git ïntae a strang man's hoose an cairrie aff hïs belangins, less he furst tyes up tha strang man? Eftèr that, he can plunner awa!  Hïm that ïs no for me ïs agin me, an hïm that ïsnae giein me a han tae gether ïn, he micht as weel be scattèrin.  An sae A tell ye, men wull be forgien iverie sïn an blesphemie, but tha blesphemie agin tha Spïrit wull no be forgien.  Oniebodie that spakes a wurd agin tha Sinn o Man wull be forgien, but oniebodie that spakes agin tha Halie Spïrit wull no be forgien, nether ïn thïs age ner ïn tha age tae cum. Ye can tell a tree bi its fruit. Gin tha tree's guid, ïts fruit wull be guid; gin ït's baad ïts fruit wull be baad.  Ye sleekit shooer o vipers, hoo can ye say ocht that's guid whan ye'r wïckit yersels? Fer whut's ïn yer hairt wull cum oot o yer mooth.  A guid man brïngs guid thïngs oot o tha guidness stored ïn hïs hairt; a wïckit man brïngs wïckit thïngs oot o hïs store o wïckitness.  But A tell ye, on tha Day o Reckonin men wull hae tae mak answer fer iverie careless wurd the' hae spauk.  Fer bi yer wurds ye'll be judged no guiltie, an bi yer wurds ye'll be condemned.” Then some o tha Pharisees an maistèrs o tha Laa saed tae hïm, “Maistèr, we want a mïraclis sign frae ye!”  He saed bak tae thaim, “It's onlie a wïckit an adultèrous genèration wud luk fer a mïraclis sign! But thair'll be nane gien apairt frae tha sign o tha proaphit Jonah.  Fer jist as Jonah wus thrie days an thrie nichts ïn tha belly o a bïg fïsh, ïn tha same wye tha Sinn o Man wull be thrie days an thrie nichts ïn tha hairt o tha irth.  Tha men o Nineveh wull stan up at tha Day o Reckonin wi thïs genèration an the'll condemn ït; fer they repentit whaniver Jonah praicht tae thaim, an yit tha yin that's here noo ïs mair ner onie Jonah.  Tha Queen o tha Sooth wull stan up wi thïs genèration tae be judged as weel on that Day, an she wull condemn ït; fer she cum frae tha enns o tha irth fer tae lïsten tae Solomon's wusdom, an noo yin abain Solomon ïs here, an yis ir no lïstenin! Whan an ïll spïrit cums oot o a man, ït raiks throu tha desert lukkin fer rest. But ït fins nane.  Then ït says, ‘A'll jist gae bak tae whar A wus leevin afore.’ Whaniver ït gaes bak, ït fins tha hoose empie, swep clain an aa redd up.  Then ït gangs an taks wi ït seiven ither spïrits mair wïckit ner ïtsel, an the' aa gae ïn an the' settle thair. An that man enns up faur waur ner he wus afore. That's tha wye ït'll be wi thïs wïckit genèration.” While Jesus wus still taakin tae tha thrang, hïs mither an hïs brithers stud ootbye, lukkin tae spake tae hïm.  Summodie toul hïm, “Yer mither an yer brithers ir waitin ootbye, lukkin tae spake tae ye.”  But Jesus cum bak wi thïs, “Wha ïs ma mither, an wha ir ma brithers?”  Pointin tae hïs follaers, he saed, “Luk, thair's ma mither an ma brithers!  Fer thaim at daes tha wull o ma Faither ïn heiven ïs ma brither an ma sïstèr an ma mither!” That verie day Jesus gaed oot o tha hoose an sut doon bi tha loch shore.  Sitch a thrang o fowk gethert roon hïm that he got ïntae a bóat an sut ïn ït, while aa tha fowk stud bye on tha shore.  An he toul thaim a hale wheen o thïngs bi parables, laik thïs yin: “Thair wus thïs fairmer gaed oot tae saa seed.  An as he wus scattèrin ït, some drapt doon alang tha pad, an tha burds flew doon an peckt thaim up.  Thair wus some seed faad doon on roakie grun, whar thair wusnae much clye. It sprung up quïck, becas tha clye wus shalla,  but as shune as it brairdit an tha sin ris, tha plants wus scorcht, an the' wuthert awa acause the' haed nae ruits.  Ither seed faad doon amang thoarns an breers, that sprung up, tuk ower an chokt ït.  Yit ither seed faad on guid grun, whar ït brocht a hairst o a hunnèr, sïxtie or thurtie times whut wus sowed.  Let hïm that haes ears ïn hïs heid tak tent!” Hïs follaers cum tae hïm an axt, “Fer why dae ye spake tae tha fowk ïn parables?”  He saed, “Tae you God haes gien an unnèrstannin o tha saicrets o tha Kïngdom o Heiven, but no tae thaim.  Fer hïm that haes plentie wull be gien mair, an he wull hae mair ner eneuch. An hïm that haes lïttle, even whut he haes wull be tuk awa frae hïm.  Thïs ïs tha raison A spake tae thaim ïn parables: ‘Tha mair the' luk, the' dïnnae see; tha mair the' hear, the' dïnnae lïsten or unnèrstan.  Isaiah's proaphesie cums aboot ïn thaim whaniver he says: “You wull aye be hearin but niver unnèrstannin; ye'll aye be seein but niver takkin ït ïn. Fer tha hairt o these fowk haes becum haird; the' can harlie hear wi thair ears, an the' hae shut thair een. Itherwise the' cud see wi thair een, the' cud hear wi thair ears, the' cud unnèrstan wi thair hairts, an the' wud turn tae me, tae hail thaim.”’ But your een ïs blisst acause they can see, an your ears tae, acause they can hear.  Fer A tell ye tha truith, thair's monies a proaphit an monies a guid man wud hae gien oniethin fer tae see whut yous see but the' dïdnae see ït; an tae hear whut yous hear but the' dïdnae hear ït. Lïsten then tae whut tha parable o tha sower mains:  Whan oniebodie hears tha message aboot tha Kïngdom an daesnae unnèrstan ït, alang cums tha Wïckit Yin an snaps awa whut wus sowed ïn hïs hairt. Thïs ïs whut tha seed sowed nixt tha pad stans fer.  An then tha seed that faad on roakie grun stans fer tha bodie that hears tha message, an taks ït ïn richt awa wi a gled hairt.  But seein as he haes nae ruits, ït onlie houls wi hïm fer a wee while. Whan haird times an trouble cums acause o God's wurd, he jist gies up thair an then.  Then tha seed that faad doon amang tha thoarns, that's laik a bodie that hears tha message, but wi hïm chasin eftèr money, an tha bothers o thïs warl, tha message gets chokt an ït aa cums tae naethin.  But tha seed that faad doon on guid grun ïs laik tha bodie that taks tha wurd tae hairt an unnèrstans ït, brïngin ïn a yiel o thurtie, sïxtie or a hunnèr times mair ner wus sowed.” Jesus toul thaim anither parable: “Tha Kïngdom o Heiven ïs laik a man that sowed guid seed ïn hïs fiel.  But whaniver aa tha fowk wus sleepin, hïs enemie cum an sowed geel amang tha wheat, an then he tuk aff.  Noo as shune as tha wheat brairdit an tha ears appeart, tha weeds cum up as weel.  An tha fairmer's sarvin men cum up tae hïm. ‘Maistèr,’ the' saed, ‘dïd ye no sow guid seed ïn yer fiel? Whar then dïd tha weeds cum frae?’  ‘An enemie haes daen thïs,’ he saed. Tha sarvints axt hïm, ‘Dae ye want iz tae gae oot an pu thaim up?’  ‘Na,’ he saed bak tae thaim, ‘becas whaniver ye'r pu'in oot tha weeds, ye'll mebbe ruit up tha wheat alang wi thaim.  Let thaim baith growe thegither tae tha hairvest. An then A'll tell tha reapers: Gether up tha weeds furst an tye thaim up ïn bunnels fer burnin; then awa an gether up tha wheat an brïng ït ïntae ma barn.’ ” Jesus toul thaim yit anither parable: “Tha Kïngdom o Heiven ïs laik a wee mustèrt seed, that a man tuk an sowed ïn hïs fiel.  Tha mair ït stairts aff as a gye wee seed, yit whan ït growes, ït becums a bïg büsh an then a tree, sae as tha wee burds cum an tuk shiltèr ïn ïts brenches.” An here's anither yin he toul thaim: “Tha Kïngdom o Heiven ïs laik yeast that a wumman tuk fer tae mak breid. She warkt that wee bït ïntae a bïg boul o flure, tae tha hale lock o ït ris.” Jesus spauk ïn parables whan he toul tha croods aa these thïngs; he dïdnae say ocht tae thaim wi'oot uisin a parable.  Thïs wus tae brïng aboot whut tha proaphit saed wud happen: “A wull taak tae ye ïn parables, A wull tell ye thïngs hïd since tha warl begun.” Then he left tha crood o fowk an went ïntae tha hoose. Hïs follaers cum tae hïm an saed, “Wud ye tell iz whut that parable o tha weeds ïn tha fiel mains?”  He answert, “Tha yin that sowed tha guid seed ïs tha Sinn o Man.  Tha fiel ïs tha warl, an tha guid seed stans fer tha sinns o tha Kïngdom. Tha weeds stans fer tha childèr o tha wïckit yin,  an tha enemie that sows thaim ïs tha Deil. Tha hairvest ïs tha enn o tha warl, an tha reapers ir tha angels.  Jist tha wye tha weeds ir pu'ed up an brunt ïn tha fire, that's tha wye ït'll be at tha enn o tha warl.  Tha Sinn o Man wull senn oot hïs angels, an the'll ruit oot o hïs Kïngdom iveriethin that brïngs aboot sïn an aa thaim that daes wrang.  An tha angels wull flïng thaim ïntae tha fierie furnace, whar thair wull be sair greetin an scringein o teeth.  Then tha yins that's daen richt wull shine brichtlie laik tha sin ïn thair Faither's Kïngdom. Let hïm that haes ears ïn hïs heid tak tent! Tha Kïngdom o Heiven ïs laik treysure hïd ïn a fiel. Thair wus thïs man fun ït, an he went an hïd ït agane; an he wus that plaised aboot ït, he went an soul aa he haed an he bocht tha fiel. An agane, tha Kïngdom o Heiven ïs laik a dailer on tha luk-oot fer fancie pearls.  Whaniver he fun yin that wus warth a hale lock, awa he went an soul iveriethin he haed, an he bocht ït. Or agane, tha Kïngdom o Heiven ïs laik a neyt that the' lut doon ïntae tha loch, an ït catched aa kines o fïsh.  Whaniver ït wus fu, tha fïshermen haaled ït ashore. Then the' sut doon an the' waaled throu ït. The' püt tha guid fïsh ïntae creels, but the' throwed tha baad yins awa.  That's hoo ït'll be at tha enn o tha warl. Tha angels'll cum an soart oot tha wïckit fowk frae tha guid,  an the'll cast thaim ïntae tha fierie furnace, whar thair'll be greetin an scringein o teeth.” “Hae ye unnèrstud aa these thïngs?” Jesus axt hïs follaers. “Ay, we hae,” the' saed.  He saed tae thaim, “Weel then, iverie maistèr o tha Laa that haes bin schuiled ïn tha thïngs o tha Kïngdom o Heiven, ïs laik tha guidman o tha hoose that brïngs oot o hïs storeruim treysures baith oul an new.” An whan Jesus wus daen tellin these parables, he gaed on frae thair,  an bak tae hïs hametoon. An whaniver he stairtit taichin tha fowk thair ïn tha Meetin Hoose, the' wur aa dumfoonèrt. “Whar dïd thïs man get hïs wusdom an mïraclis pooers frae?” the' axt.  “Is thïs no jist tha cairpentèr's sinn? Hïs mither's caad Mary, ïsn't she? An ir hïs brithers no Jeames, Joseph, Simon an Judas?  Shair hïs sïstèrs ir aa here wi iz! Sae whar dïd thïs bodie get aa thïs frae?”  An the' tuk umrage at hïm. But Jesus saed tae thaim, “A proaphit's niver weel thocht o ïn hïs hametoon, or ïn hïs ain hoose.”  An he dïdnae dae monie mïracles thair acause o thair want o faith. At that time Herod tha Tetrarch heerd whut the' wur sayin aboot Jesus,  an he saed tae hïs sarvin men, “Thïs ïs Jhone tha Baptiser; he haes ris frae tha deid! That's tha raison he haes these mïraclis pooers.”  Noo afore thïs, Herod haed tuk houl o Jhone, an he haed hïm tyed up an püt awa ïn jail acause o Herodias, hïs brither Phïlip's wife,  fer Jhone wus aye tellin hïm, “Tha Laa daesnae alloo ye tae hae hir!”  Herod wud hae kïllt Jhone, but he wus afeart o tha crood turnin on hïm, acause the' lukt on Jhone as a proaphit. But at Herod's birthday pairtie, tha dochtèr o Herodias daunced afore thaim an plaised Herod that much, that he swore he'd gie hir whutiver she axt fer.  Tha wee lass saed - ït wus hir mither püt hir up tae ït - “Jist gie me tha heid o Jhone tha Baptiser on a plattèr!”  Tha kïng wus wile annoyt aboot thïs, but acause o whut he'd swore an tha yins wi hïm roon tha table, he oardèrt thaim tae gie hir whut she haed axt fer.  Sae he got thaim tae tak tha heid aff Jhone ïn tha jail.  The' brocht ït bak on a plattèr an the' gien ït tae tha wee lass, an she cairriet ït tae hir mither.  Jhone's follaers cum an tuk hïs bodie awa an buriet ït. Then the' went an toul Jesus whut haed happent. Whaniver Jesus heerd thïs, he went awa ïn a bóat bi hïs lane tae a quait place. But whan tha croods got tae know aboot ït, the' follaed hïm on fit frae tha toons.  An whan Jesus cum tae lan, he fun a quare thrang o fowk fornent hïm, an hïs hairt went oot tae thaim an he cured thair seeck fowk.  Then as evenin wus draain ïn, hïs follaers cum tae hïm an saed, “Thïs ïs a richt oot o tha wye place, an ït's gettin late. Senn tha croods awa, sae the' can gang tae tha clachans an buy thairsels a bite tae ait.”  Jesus saed, “The' dïnnae need tae gae awa. Yous gie thaim sumthin tae ait.”  “We hae naethin here but five bannocks an twa fïsh,” the' reponed.  “Weel, brïng thaim here tae me,” he saed.  He oardèrt tha fowk tae sït doon on tha gress. An takkin tha five bannocks an tha twa fïsh an lukkin up tae heiven, he blisst ït an brauk tha bannocks. Then he gien thaim tae hïs follaers, an tha follaers gien thaim tae tha fowk.  The' aa et thair fïll, an hïs follaers gethert up twal creels fu o aa tha wee bïts that wus left ower.  Tha nummer o thaim that et wus aboot five thoosan men, niver mine weemen an weans. Richt awa, Jesus made tha follaers get ïntae tha bóat an gae on aheid o hïm tae tha ither side, while he toul tha thrang tae gae hame.  Eftèr he haed sent thaim awa, he went up tha muntin bi hissel fer tae pray. At dailygan, he wus thair on hïs lane. Bi noo tha bóat wus aareadie miles awa frae tha lan; ït wus takkin a hemmerin frae tha waves, an tha wun wus agin ït.  Cum tha fowerth watch o tha nicht  Jesus gaed oot tae thaim, waakin on tha wattèr.  Whaniver hïs follaers saen hïm waakin on tha wattèr, the' wur hairt-scarred, an trimmlin wi fear the' caad oot, “It's a wraith!”  But strecht awa Jesus spauk oot an saed tae thaim, “Tak hairt! It's masel. Dïnnae be feart!” “Loard, ïf ït's you,” Petèr saed, “bïd me cum tae ye on tha wattèr.”  “Cum on then,” saed Jesus. Sae Petèr got doon oot o tha bóat, he waakt on tha wattèr, an he went nixt Jesus.  But whaniver he saen hoo strang tha wun wus, he wus afeart an he stairtit tae sink. “Loard, save me!” he caad oot.  At yinst Jesus raxt oot hïs han an grïpt hïm. “Hae ye nae faith ava?” he saed. “Why dïd ye doot me?”  An whaniver the' climmed bak ïntae tha bóat, tha wun deed doon.  Then thaim that wur ïn tha bóat wurshipt hïm, sayin, “You are tha Sinn o God, an that's tha truith o ït!” Whan the' gaed bak ower tha loch agane, the' landit at Gennesaret.  An whaniver tha men o that place reconised Jesus, the' sent wurd roon tha hale kintrieside. An the' brocht aa thair seeck fowk tae hïm,  an plaidit wi hïm tae let thaim jist touch tha hem o hïs robe. An iveriebodie that toucht ït wus makkit weel agane. Then some Pharisees an maistèrs o tha Laa cum tae Jesus frae Jerusalem an the' axt hïm,  “Fer why dae yer follaers lea aside tha oul wyes o oor eldèrs? The' dïnnae even waash thair hans afore the' ait!”  Jesus cum bak wi thïs, “An fer why dae you lea aside tha laas o God fer tha sake o yer ain tradeetions?  Fer God gart ye thïs: ‘Honour yer faither an yer mither’, an: ‘Oniebodie that miscaas thair faither or mither maun be püt tae deith.’  But yous say that ït's aa richt fer a bodie tae tell hïs faither or mither, ‘Whutiver halp ye wud hae got frae me A hae vood tae gie tae God’;  an ye say he ïsnae obliged tae honour hïs parents wi ït. Bi thïs, ye mak a nonsense o tha wurd o God fer tha sake o yer tradeetion.  Ye hippycrates! Isaiah got ït richt whan he proaphesied thïs aboot ye: ‘Thïs nation honours me wi thair mooth,’ says God, ‘but thair hairt ïs faur awa frae me. Thair woarship's nae use ava; thair taichins ir naethin but man-made rules an regulations.’ ” Jesus caad tha thrang tae hïm an saed, “Lïsten tae me an unnèrstan whut A'm sayin.  Whut gaes ïntae a man's mooth daesnae sullie hïm, but whut cums oot o hïs mooth, ït's that sullies hïm.”  Then hïs follaers cum tae hïm an axt, “Dae ye ken that tha Pharisees wur gye ïll plaised whaniver the' heerd thïs?”  He saed, “Iverie plant ma heivenlie Faither haesnae plantit wull be pu'ed up bi tha ruits.  Lea thaim alane! The' ir naethin but blin guides. If a blin man taks anither blin man bi tha airm, tha baith o thaim wull faa ïntae tha sheuch.”  Petèr saed tae Jesus, “Tell iz whut that ither parable wus aboot.”  “Ir yous slow on tha uptake tae?” Jesus axt thaim.  “Dae yis no see that whutiver gaes ïntae yer mooth gaes ïntae yer belly an then passes on oot doon tha drain?  But tha thïngs that cum oot o tha mooth cum frae tha hairt, an that's whut sullies a bodie.  Fer oot o tha hairt cums wïckit thochts: murdèr an adultèrie, lustin an thievin, blesphemin an slandèrin fowk.  These thïngs ïs whut sullies a bodie; but aitin wioot tha rïtual waashin o hans daesnae sullie hïm.” Then Jesus upt an left that place, an he went awa tae tha dïstrict roon Tyre an Sidon.  An thïs Canaanite wumman frae thaim pairts cum tae hïm, cryin oot, “Loard, Sinn o Davit, hae peetie on me! Ma dochtèr ïs sufferin sumthin tarrible wi an ïll spïrit.”  Jesus niver saed a wurd. Sae hïs follaers cum tae hïm an plaidit wi hïm, “Senn hir awa, fer she's follaein iz an she'll no stap hir yellin oot.”  He saed bak, “A wus onlie sent tae tha loast sheep o tha Hoose o Israel.”  Tha wumman cum an got doon on hir knees afore hïm an she saed. “Loard, halp me!”  “It ïsnae richt,” saed he, “tae tak tha weans' breid an clod ït tae tha wee dugs.”  “Ay, Loard, that's richt” she saed, “but still wi aa, e'en tha wee dugs gits aitin tha crumbs that faa frae thair maistèrs' boord!”  Then Jesus saed bak tae hir, “Wumman, sitch an a faith ye hae! Ye'll get whut ye axt fer.” An hir dochtèr got bettèr that verie oor. Jesus quït thaim pairts an cum tae tha loch shore o Galilee. Then he gaed up tha side o tha muntin an sut doon.  An a wile thrang o fowk cum tae hïm, brïngin tha lameters, tha crippelt, blin fowk an dum fowk, an a hale lock o ithers, an the' leed thaim doon at hïs feet; an he made thaim weel agane.  Tha fowk wur stoondit whaniver the' wutnesst tha dum spakin, tha crippelt makkit weel, lameters waakin an tha blin bein able tae see. An the' gien glorie tae tha God o Israel. Jesus caad hïs follaers tae hïm an saed, “Ma hairt gaes oot tae these fowk; the' hae bin here wi me thïs thrie days an the' hae naethin lef tae ait. A dïnnae want tae senn thaim awa hame, or the'll drap wi hung'r alang tha róad.”  Hïs follaers saed bak tae hïm, “Whar cud we get eneuch breid oot here ïn tha wiles, tae feed sitch a crood o fowk?”  “Hoo monie loafs dae yis hae?” Jesus axt. “Seiven,” the' saed, “an a wheen o wee fïsh.”  He bïd tha crood o fowk sït thairsels doon on tha grun.  Then he tuk tha seiven loafs an tha fïsh, an whaniver he haed gien thenks, he brauk thaim ïntae bïts an gien thaim tae hïs follaers. Then they gien thaim tae tha crood.  The' aa et thair fïll. An eftèr that, tha follaers gethert up seiven creels fu o tha leains.  Tha nummer o men that et that day wus fower thoosan, niver mine weemen an weans.  Then Jesus sent tha thrang awa, an he got ïntae a bóat an gaed ower tae tha kintrie roon aboot Magadan. Yin day, tha Pharisees an Sadducees cum tae Jesus an tried tae ketch hïm oot bi axin hïm tae show thaim a sign frae heiven.  He saed, “At dailygan, ye say, ‘Tha weather's gaun tae be guid, fer tha sky ïs rid.’  An ïn tha moarnin, ye say, ‘It'll be wundie theday, fer tha sky ïs rid an threatinin.’ Sae yis can tell tha weather bi tha luk o tha sky, but yis cannae wark oot tha signs o tha times!  A wïckit an adultèrous genèration luks fer a mïraclis sign, but nane wull be gien ït apairt frae tha sign o Jonah.” Jesus then left thaim an gaed awa. An whaniver the' crosst tae tha ither side o tha loch, hïs follaers dïdnae mine tae tak breid wi thaim.  “Luk oot,” Jesus saed tae thaim. “Be on yer gaird agin tha yeast o tha Pharisees an tha Sadducees.”  The' taakt aboot thïs amang thairsels an saed, “It's becas we dïdnae brïng onie breid wi iz.”  Jesus kent whut the' wur on aboot, sae he saed tae thaim, “Fer why ir ye taakin amang yersels aboot haein nae breid? Hae yis nae faith ava?  Dae yis still no unnèrstan? Dae yis no mine tha five loafs A gien til tha five thoosan, an aa tha baskets o leains yis gethert up eftèr?  Or tha seiven loafs A gie til tha fower thoosan, an hoo monie creels yis gethert up anaa?  Hoo ïs ït yis dïnnae unnèrstan that A wus no taakin tae ye aboot breid? A'm tellin ye, jist be on yer gaird agin tha yeast o tha Pharisees an Sadducees.”  An then the' unnèrstud that he wus no tellin thaim tae gaird agin tha yeast uised ïn breid, but agin tha taichin o tha Pharisees an Sadducees. Whaniver Jesus cum tae tha dïstrict o Caesarea Phïlippi, he axt hïs follaers, “Wha dae fowk say tha Sinn o Man ïs?”  The' saed, “A wheen say Jhone tha Baptiser; some wud say Elijah; an still ithers, Jeremiah or yin o tha proaphits.”  “But whut aboot yersels?” he axt. “Wha dae you say that A am?”  Simon Petèr saed bak, “You ir tha Christ, tha Sinn o tha leevin God.”  Jesus saed, “Blisst ir ye, Simon sinn o Jonah, fer thïs wus no revealt tae ye bi onie human bein, but bi ma Faither ïn heiven.  A tell ye, frae noo on you ir Petèr , an on thïs roak A wull big ma kirk, an aa tha pooers o hell wull no owercum ït.  A wull gie ye tha keys o tha Kïngdom o Heiven; an whutiver ye bine on irth wull be bun ïn heiven, an whutiver ye lowse on irth wull be lowsed ïn heiven.”  Then he bïd hïs follaers no tae tell oniebodie that he wus tha Christ. Frae that time on Jesus stairtit tae mak ït clear tae hïs follaers that he maun gae tae Jerusalem, an he maun suffer monies a thïng at tha hans o tha eldèrs, tha heid preeshts an tha maistèrs o tha Laa. He toul thaim that he maun be püt tae deith an be ris up tae life on tha thurd day.  Petèr tuk hïm tae tha yin side an begun tae scoul hïm. “Niver, Loard!” he saed. “Thïs wull niver happen tae you!”  Jesus turnt an saed tae Petèr, “Git ahint me, Satan! Ye ir a thrip-stane tae me; fer ye gie nae thocht tae tha thïngs o God. Yer heid's fu o tha thïngs o men!” Then Jesus saed tae hïs follaers, “If oniebodie wants tae follae eftèr me, he maun ferget aboot hissel aathegither, tak up hïs cross an stïck clase tae me.  Fer whaiver wants tae save hïs life wull loass ït, but hïm that loasses hïs life on ma accoont wull fin ït.  Whut guid wull ït be fer a bodie ïf he gets tha hale warl, an yit loasses hïs ain sowl? Shair thair's naethin a man cud gie tae get bak hïs ain sowl, ïs thair?  Fer tha Sinn o Man ïs gaun tae cum wi hïs angels ïn hïs Faither's glorie, an then he'll reward iverie sing'l bodie accoardin tae whut the' hae daen.  A tell ye tha truith, thair's yins stannin here, an ït's fer sartin the'll no dee, afore the' see tha Sinn o Man cumin ïn hïs Kïngdom.” Eftèr sïx days Jesus tuk wi hïm Petèr, Jeames an Jhone tha brither o Jeames, an brocht thaim up ïntae a heich muntin bi thairsels.  Thair tha hale luk o hïm wus changed afore thair verie een. Hïs face shone laik tha sin, an hïs claes turnt white as tha licht.  An jist then thair appeart afore thaim Moses an Elijah, an the' wur taakin wi Jesus.  Petèr saed tae Jesus, “Loard, A'm gled we ir here tae see thïs. If ye laik, A wull pit up thrie shiltèrs, yin fer you, yin fer Moses an yin fer Elijah.”  An he wus still taakin, whaniver a bricht clood cum roon thaim, an a voice frae tha clood saed, “Thïs ïs ma Sinn that A love; wi hïm A'm weel plaised. Lïsten tae hïm!”  Whaniver tha follaers heerd thïs, the' faad doon wi thair faces tae tha grun, hairt-scarred.  But Jesus cum an püt hïs han on thaim. “Git up,” he saed. “Dïnnae be feart.”  Whaniver the' lukt up, thair wus naebodie thair but Jesus. An as the' wur cumin doon tha muntin, Jesus warnt thaim, “Dïnnae tell oniebodie whut yis hae saen, til tha Sinn o Man haes bin ris frae tha deid!”  Tha follaers axt hïm, “Sae hoo cum tha maistèrs o tha Laa tell iveriebodie that Elijah haes tae cum furst, afore tha Messiah?”  Jesus saed, “Deed ay, Elijah ïs tae cum furst tae get aa readie fer tha Messiah.  But A'm tellin ye, Elijah haes cum aareadie, an the' dïdnae ken wha he wus, but the' daen tae hïm aa the' wantit. In tha same wye tha Sinn o Man ïs gaun tae suffer at thair hans.”  Then hïs follaers unnèrstud ït wus Jhone tha Baptiser he wus taakin tae thaim aboot. Noo whaniver the' cum bak doon tha muntin tae tha crood o fowk, a man cum up tae Jesus an got doon on hïs knees afore hïm.  “Loard, hae mercie on ma sinn,” he saed, “fer he taks fïts an ïs sufferin wile baad. Monies a time he wud faa ïntae tha fire or ïntae tha wattèr.  A brocht hïm tae yer follaers, but the' cud dae naethin fer hïm.”  “You fowk ir faithless an aisie led,” Jesus saed. “Hoo lang wull A be wi ye afore yis believe? Hoo lang dae A hae tae pit up wi ye? Brïng tha wee lad here tae me.”  Jesus gien tha ïll spïrit a richt barjin, an ït cum oot o tha boy, an he wus bettèr agane frae that verie mïnit.  Then tha follaers cum tae Jesus whaniver he wus on hïs ain, an axt, “Fer why cud we no cast oot tha ïll spïrit?”  He saed, “Acause yer faith ïs sae waik. A tell ye tha truith, ïf yis hae faith as smaa as a mustèrt seed even, yis'll say tae thïs muntin, ‘Shïft frae here tae thair,’ an ït'll shïft! Naethin wull be impoassible fer ye.”  [But ye can onlie git rïd o thïs kine o ïll spïrit bi prayer an fastin.] Whaniver the' cum thegither agane ïn Galilee, he saed tae thaim, “Tha Sinn o Man ïs gaun tae be hannit ower tae men that'll kïll hïm, but on tha thurd day he'll rise frae tha deid.” An wi that, sorra fïllt tha hairts o hïs follaers. Eftèr Jesus an hïs follaers cum tae Capernaum, tha collectors o tha tex fer tha Hoose o God cum up tae Petèr an axt, “Daes your taicher no pye tha Temple tex?”  “He daes shairlie,” he saed. Noo whaniver Petèr cum ïntae tha hoose, Jesus wus tha furst tae spake oot. “Whut dae ye thïnk, Simon?” he axt hïm. “Wha dae tha kïngs o tha irth collect thair dues an texes frae - frae thair ain fowk or frae ithers?”  “Frae ithers,” Petèr saed bak. An Jesus saed til hïm, “Then thair ain yins dïnnae hae tae pye, dae the?  Weel, we dïnnae want tae gie onie offence, sae gae ye doon tae tha loch an cast oot yer line. Tak tha furst fïsh ye ketch; apen ïts mooth an ye'll fin a coin. Tak that an gie ït tae thaim, an ït'll pye tha tex fer tha baith o iz!” Roon aboot that time tha follaers cum tae Jesus an axt, “Wha ïs tha maist thocht o ïn tha Kïngdom o Heiven?”  He caad a wean til hïm an stud hïm amang thaim.  An he saed, “A tell ye tha truith, ïf ye dïnnae change yer hale wye o gaun an becum laik wee childèr, ye'll niver git ïntae tha Kïngdom o Heiven.  Sae, whaiver maks lïttle o thairsels an becums laik thïs wean ïs tha maist impoartin ïn tha Kïngdom o Heiven. An whaiver walcums yin o these weans ïn ma name walcums me.  But ïf oniebodie leads asthray yin o these weans that believes ïn me, ït wud be faur bettèr fer hïm tae hae a mïllstane hung roon hïs neck an tae be droont ïn tha depths o tha sea! Dear halp tha warl fer tempin fowk tae dae wrang! Thair'll aye be thïngs that maks fowk dae wrang, but dear halp tha bodie that daes tha tempin!  If yer han or yer fit maks ye tae dae wrang, cut ït aff an cast ït awa. It ïs faur bettèr fer ye tae gae tae heiven wantin a han or a fit, ner tae hae twa hans or twa feet an be throwed ïntae tha iverlastin fire.  An ïf yer ee maks ye dae wrang, pu ït oot an cast ït awa. It ïs faur bettèr fer ye tae gae tae heiven wantin an ee, ner tae hae twa een an be throwed ïntae tha fire o hell. Tak tent that ye dïnnae luk doon on yin o these weans. Fer A tell ye that tha angels that luk eftèr thaim ir alang wi ma Faither ïn heiven, an the'ir readie onie mïnit tae spake up fer thaim. [Tha Sinn o Man haes cum tae save thaim that's loast.]  Whut dae ye thïnk? If a man haes a hunnèr sheep, an yin o thaim wannèrs, wull he no lea tha ninetie-nine on tha hïlls an gae tae luk fer tha yin that wannèrt aff?  An ïf he fins ït, A tell ye tha truith, he ïs mair gled aboot that yin sheep ner aboot tha ninetie-nine that dïdnae wannèr aff!  In tha same wye ma Faither ïn heiven ïsnae wullin that onie o these weans shud be loast. If yer brither daes ye wrang, gae an show hïm hïs sïn, jist atween tha twa o ye. If he lïstens tae ye, ye hae wun yer brither ower.  But ïf he'll no lïsten, tak yin or twa ithers alang, sae that - as tha Scrïpture says - ‘twarthie wutnesses wull testify tae tha truith o iverie wurd spauk.’  An ïf he wull no lïsten tae thaim, tell ït tae tha kirk; an ïf he wull no lïsten tae tha kirk ether, dail wi hïm tha wye ye wud dae wi a tex man, or tha haithen.  A tell ye tha truith, whutiver ye bine on irth wull be bun ïn heiven, an whutiver ye lowse on irth wull be lowsed ïn heiven.  Agane, A tell ye that ïf twa o ye here on irth agree aboot oniethin ye ax fer, ït'll be daen fer ye bi ma Faither ïn heiven.  Fer whar twa or thrie cum thegither ïn ma name, A'm thair amang thaim.” Then Petèr cum tae Jesus an axt, “Loard, hoo monie times am A tae forgie ma brither whan he daes wrang agin me? Up tae seiven times?”  Jesus saed bak tae hïm, “A tell ye, no seiven times, but mair laik seiventie times seiven  Sae ye see, tha Kïngdom o Heiven ïs laik a kïng that wantit hïs sarvints tae settle thair accoonts wi hïm.  An as he stairtit tae dae thïs, a man that owed hïm a foartune  wus brocht tae hïm.  An becas he wusnae able tae pye, tha maistèr oardèrt that baith hïm an tha wife an tha weans, an aa that he haed shud be soul tae pye bak tha debt.  Tha sarvint faad doon on hïs knees afore hïm. ‘Gie me time,’ he plaidit, ‘an A wull pye bak iveriethin.’  Tha sarvint's maistèr tuk peetie on hïm, wiped oot hïs debt an lut hïm gang free.  But whaniver that sarvint gaed oot, he cum on yin o hïs fella sarvints that owed hïm twarthie thoosan pun . He tuk houl o hïm bi tha throat an saed, ‘You pye me bak whut ye owe me!’  Hïs fella sarvint faad doon on hïs knees an begged hïm, ‘Gie me time, an A wull pye ye bak.’  But he wudnae hear o ït. Insteed, he gan aff an haed tha man throwed ïntae jail til he cud pye up.  Whaniver tha ither sarvints saen whut wus gaun on, the' wur wile annoyt, an the' went an toul thair maistèr iveriethin that happent.  Then tha maistèr caad tha sarvint ïn. ‘You wïckit sarvint,’ he saed, ‘A wiped oot that debt o yers acause ye begged me tae.  Shud ye no hae tuk peetie on yer fella sarvint tha same wye A tuk peetie on you?’  Hïs maistèr wus that ang'rie got, he turnt hïm ower tae tha jailers tae be tortured til he pyed bak aa he owed.  Thïs ïs hoo ma heivenlie Faither wull dail wi iverie last yin o ye, ïf ye dïnnae forgie yer brither frae yer hairt.” Whaniver Jesus wus daen sayin these thïngs, he left Galilee. He gaed ïntae Judea an crosst ower tha rïver Joardan.  Bïg croods follaed hïm, an he hailt tha seeck amang thaim. Some Pharisees cum up tae hïm, an tae pit hïm tae tha test the' axt hïm, “Is a man allooed tae pit awa hïs wife fer onie an iverie raison?”  “Hae ye no read,” Jesus answert, “that richt frae tha stairt tha Creator ‘made men an he made weemen,’  an that he saed, ‘Fer thïs raison a man wull lea hïs faither an hïs mither an be joint tae hïs wife, an tha twa wull becum as yin’?  An noo the' ir nae mair twa seprit fowk, but the' ir yin. Sae whut God haes püt thegither, let nae man püll sinnerie.”  “Whut fer then,” the' axt hïm, “whut fer dïd Moses say that a man cud gie hïs wife a notysh o divorce an pit hir awa?”  Jesus saed, “Moses allooed ye tae divorce yer wifes acause yer hairts wus haird. But thïs wusnae tha wye o ït frae tha stairt.  A tell ye that oniebodie that pits awa hïs wife, fer ocht ither ner rinnin aff wi anither man, an then merries anither wumman - that man commïts adultèrie.” Hïs follaers saed tae hïm, “If that's tha wye o ït wi a man that haes a wife, shair ït wud be faur bettèr no tae merrie ava!”  Jesus saed, “It's no iveriebodie can hannle that, jist thaim that's halpt bi God.  Fer some ir eunuchs acause the' wur boarn that wye; ithers wur made that wye bi men; an ithers haes gien up tha chaunce o merriage acause o tha Kïngdom o Heiven. Tha yin that can hannle thïs shud accept ït.” Some weans wur brocht tae Jesus fer hïm tae pit hïs hans on thaim an pray fer thaim. Hïs follaers scoult tha yins that brocht thaim,  but Jesus saed, “Alloo tha weans cum tae me, an dïnnae houl thaim bak, fer tha Kïngdom o Heiven belangs tae tha laiks o thaim.”  An eftèr he püt hïs hans on tha weans tae bliss thaim, he gaed on frae thair. Noo, alang cum thïs man tae Jesus an axt hïm, “Maistèr, whut guid thïng maun A dae tae hae iverlastin life?”  “Whut dae ye main bi ‘guid’?” Jesus saed. “Thair ïs Yin alane that ïs guid. If ït's iverlastin life ye'r wantin, dae whut tha commauns bïds ye!”  “Whutch yins?” tha man axt. Jesus saed, “ ‘Dïnnae murdèr’. ‘Dïnnae commït adultèrie’. ‘Dïnnae tak whut's no yer ain’. ‘Dïnnae tell lees aboot ither fowk’.  ‘Gie respeck tae yer faither an yer mither’, an ‘Ye maun love yer nighber jist as much as yersel’.”  “A hae kep aa these,” tha young man saed. “Whut else dae A hae tae dae?”  Jesus saed bak tae hïm, “If ye hae a mine tae be perfait, awa an sell aa ye hae got, an gie ït awa tae tha puir, an ye'll hae walth ïn heiven. Then cum bak, an follae me.”  Whaniver tha young man heerd thïs, he wus doon ïn tha mooth an went awa, fer he wus quare an weel-aff. Then Jesus saed tae hïs follaers, “A tell ye tha truith, ït ïs haird fer a bodie that's weel-aff tae git ïntae tha Kïngdom o Heiven.  Ay, A'm tellin ye, ït wud be aisier fer a kemel tae gae throu tha ee o a needle ner fer a monied man tae git ïntae tha Kïngdom o God.”  Whaniver tha follaers heerd thïs, the' wur stoondit an axt, “Wha ïn aa tha warl can be saved then?”  Jesus lukt strecht at thaim an saed, “Wi man thïs ïs no poassible, but wi God aa thïngs ir poassible.”  Wi that, Petèr saed bak tae hïm, “Luk, we hae gien up iveriethin tae follae ye! Whut then wull thair be ïn ït fer us?”  Jesus saed tae thaim, “A tell ye tha truith, whaniver tha new warl cums aboot, an tha Sinn o Man sïts on hïs throne o glorie, yous that hae follaed me wull sït doon on twal thrones as weel, judgin tha twal clans o Israel.  An iverie yin that haes gien up hooses, or brithers, or sïstèrs, or faither, or mither, or [wife, or] childèr, or fairm o lan on accoont o me wull git bak a hunnèr times as much; an he wull inherit iverlastin life.  But monies a bodie that's foremaist noo wull be last then, an monie that's last noo wull be foremaist then.” “Fer tha Kïngdom o Heiven ïs laik a fairmer that gan oot at tha scraich o day tae hire men tae wark ïn hïs vineyaird.  He saed he wud pye thaim a siller coin  fer tha day an he sent thaim oot ïntae hïs vineyaird.  Aboot nine ïn tha moarnin, he gan oot an saen ithers stannin ïn tha mairket place wi naethin tae dae.  He toul thaim, ‘Gae an wark ïn ma vineyaird as weel, an A'll pye ye a fair wage.’  Sae awa the' went. Tha fairmer gan oot an he daen tha same thïng aboot nuin, an then agane at thrie.  Roon aboot five ïn tha eftèrnuin he gaed oot an fun still ithers stannin roon ïn tha mairket place. He axt thaim, ‘Why hae ye bin hangin aboot here aa day lang daein naethin?’  ‘Acause naebodie haes tuk iz on,’ the' saed. He saed tae thaim, ‘Gae awa noo an wark ïn ma vineyaird as weel.’  Cum dailygan, tha fairmer saed tae hïs lansteward, ‘Caa tha warkers an pye thaim thair wages, stairtin wi tha last yins A tuk on an gaun bak tae tha furst.’  Tha warkers that wus hired roon five ïn tha eftèrnuin they cum, an iverie yin o thaim wus gien a siller coin apiece.  Sae whan tha yins cum that wus hired furst, the' wur lukkin tae git mair. But iverie last yin o thaim wus onlie gien a siller coin tha same as tha ithers.  Whaniver the' got ït, the' stairtit tae grummle agin tha fairmer.  ‘Thaim men that wus hired last warkt onlie tha yin oor,’ the' saed, ‘an ye hae traitit thaim tha same as us that haes daen tha maist o tha wark an tholed tha hait o tha day.’  But he saed bak tae yin o thaim, ‘Freen, A'm bein fair eneuch tae ye. Dïd ye no say ye wud wark fer yin siller coin?  Tak whut's yours an aff ye gang. Fer A want tae gie tha man that wus hired last tha same as A gien you.  Dae A no hae tha richt tae dae whut A laik wi ma ain siller? Or dae ye begrudge me bein guid tae tha ithers?’  Sae tha last wull be foremaist,” saed Jesus, “an tha foremaist wull be last. [Monie fowk ïs caad, but few sing'lt oot.]” Noo as Jesus wus on tha róad up tae Jerusalem, he tuk tha twal follaers aside, an he saed tae thaim,  “Lïsten here, we'r fer Jerusalem, an tha Sinn o Man wull be bethrayed tae tha heid preeshts an tha maistèrs o tha Laa. The' wull condemn hïm tae deith,  an the'll turn hïm ower tae tha Gentiles fer tae be mockt an whuppt an hung up on a cross. But on tha thurd day he'll rise tae life agane!” Then tha mither o Zebedee's sinns cum tae Jesus, an hir twa sinns alang wi hir. Faain doon afore hïm, she axt a favour o hïm.  “Whut ïs ït ye want?” he axt. She saed, “Wud ye see tae ït that yin o these twa sinns o mine wull sït at yer richt han, an tha tither at yer left han, ïn yer Kïngdom?”  “Ye dïnnae ken whut ye'r axin,” Jesus saed tae thaim. “Can you drïnk tha cup o sufferin that A'm gaun tae drïnk, [or can ye be baptised wi tha baptisin that A am tae be baptised wi]?” “Ay, that we can,” the' saed.  Jesus toul thaim, “Yis'll shairlie drïnk frae ma cup o sufferin, but tae sït at ma richt or ma left han side ïsnae fer me tae say. Ma Faither haes made thaim places readie fer tha yins he's sing'lt oot.”  Whan tha ither ten follaers heerd aboot thïs, the' wur wile ang'rie wi tha twa brithers.  But Jesus caad thaim thegither an saed, “Ye ken that thaim that rule ower tha Gentiles laird ït ower thair ain fowk, an thair heidyins aye lets thaim know wha's tha boss.  Wi you ït's no tae be laik that. Na, whaiver wants tae be impoartin amang ye maun be yer sarvint,  an whaiver wants tae be foremaist amang ye maun be yer slave;  jist tha wye tha Sinn o Man dïdnae cum tae be tendit tae, but fer tae sarve ithers, an tae gie up hïs life as a ransom fer monie fowk.” As Jesus an hïs follaers wur leain Jericho, a bïg crood o fowk follaed hïm.  An lo an behoul, sïttin on tha bunker o tha róad, thair wus these twa men that wur blin. An whaniver the' heerd Jesus wus passin bye, the' cryed oot, “Loard, Sinn o Davit, tak peetie on iz!”  Tha thrang chackt thaim an toul thaim tae be quait, but the' guldèrt aa tha mair, sayin, “Loard, Sinn o Davit, tak peetie on iz!”  Whaniver he heerd thaim, Jesus stapt. Then he caad tae thaim, “Whut dae yis want me tae dae fer ye?”  “Loard,” the' saed, “we want oor sicht bak.”  Hïs hairt went oot tae thaim an he püt hïs hans on thair een. An at yinst the' got thair sicht bak, an the' follaed eftèr Jesus. Whaniver the' wur nearhan Jerusalem an the' cum tae Bethphage on tha Moont o Olives, Jesus sent oot twa follaers,  an he saed tae thaim, “Gae tae tha clachan fornent ye, an at yinst ye'll fin a cuddie tethèrt thair, wi hir cowlt alangside o hir. Lowse tha raip, an brïng thaim tae me.  If oniebodie says ocht tae ye, tell hïm ‘tha Loard haes need o thaim’, an he'll senn thaim richt awa.”  Thïs cum aboot fer tae fülfill whut wus spauk throu tha proaphit: “Say tae tha dochtèr o Zion, ‘Luk see, yer kïng ïs on hïs wye tae ye, gentle an ridin on a cuddie, on a cowlt, tha foal o a cuddie.’ ” Tha follaers gan awa an daen as the' wur bïd.  The' brocht tha cuddie an tha cowlt, an the' püt thair claes on thaim fer Jesus tae sït on.  An thair wus a hale thrang o fowk gethert, tha maist o thaim spreedin thair claes on tha róad, while ithers sneddit brenches aff tha trees, an the' strewed thaim on tha pad fer hïm tae ride ower.  Tha croods that gan aheid o hïm an thaim that follaed behin cryed oot, “Hosanna tae tha Sinn o Davit!” “Blisst be tha Yin that cums ïn tha name o tha Loard!” “Hosanna ïn tha heichest heiven!”  Whaniver Jesus went ïntae Jerusalem, tha hale cïtie wus ïn a stïr an the' axt, “Wha wud thïs man be?”  An tha croods saed bak tae thaim, “Thïs ïs Jesus, tha proaphit frae Nazareth ïn Galilee.” Jesus went ïntae tha Hoose o God an driv oot aa tha dailers that wus buyin an sellin ïn tha coortyaird. He coupt tha tables o tha siller changers an whammelt tha saits o thaim that wus sellin doos.  “It ïs writ doon,” he saed tae thaim, “that ‘ma hoose wull be caad a hoose o prayer’, but yous ir turnin ït ïntae a den o robbers!” Tha blin an tha lameters cum tae hïm thair ïn tha Hoose o God, an he made thaim bettèr.  But whaniver tha heid preeshts an tha maistèrs o tha Laa saen tha wunnèrfu thïngs he daen, an heerd tha verie weans creein oot ïn tha Temple gruns, “Hosanna tae tha Sinn o Davit!” - weel, the' got wile ang'rie.  “Dae ye hear whut these weans ir sayin?” the' axt Jesus. “Ay,” he reponed, “hae yis niver read whut tha Scrïptures say, ‘Frae oot o tha mooth o childèr an weans ye hae brocht wurds o praise’?”  An Jesus left thaim an he gaed awa oot o tha cïtie tae Bethanie, whar he stapt fer tha nicht. At tha scraich o day, as he wus on hïs wye bak tae tha cïtie, he wus hung'rie.  An seein a fïg tree bi tha róad, he gaed up tae ït but fun naethin on ït apairt frae leafs. Then he saed tae ït, “May ye niver bair fruit agane!” An at yinst tha tree wuthert up.  An whaniver hïs follaers saen thïs, the' wur dumfoonèrt. “Hoo dïd tha fïg tree weezen up an dee sae quïck?” the' axt.  Jesus saed, “A tell ye tha truith, ïf ye hae faith an ye dïnnae doot, no alane can ye dae whut wus daen tae thon fïg tree, but ye cud even say tae thïs muntin, ‘Be shïftit frae whar ye ir, an cast yersel ïntae tha sea!’ an ït'll be daen.  If ye believe, God wull gie ye whut ye ax fer ïn prayer.” Jesus went bak ïntae tha Temple gruns, an while he wus taichin, tha heid preeshts an tha Jewish eldèrs cum up tae hïm. “Bi whut thortie ir ye daein these thïngs?” the' axt. “An wha gien ye tha thortie?”  Jesus saed, “A want tae ax ye yin question. If ye gie me an answer, then A'll tell ye bi whut thortie A dae these thïngs.  Jhone's baptisin - whar dïd ït cum frae? Wus ït frae heiven, or wus ït jist a notion o man?” The' stairtit tae taak aboot ït amang thairsels an the' saed, “If we say, ‘Frae heiven,’ he'll ax iz, ‘Sae hoo cum yis dïdnae believe hïm?’  But ïf we say, ‘Frae men,’ then we hae tha fowk tae reckon wi, fer the' aa houl that Jhone wus a proaphit.”  Sae the' saed bak tae Jesus, “We cannae tell.” An Jesus saed, “Then A'll no be tellin yis ether bi whut thortie A dae these thïngs!” “Whut dae ye thïnk aboot thïs? Thair wus a man that haed twa sinns. He gaed tae tha furst yin an saed, ‘Sinn, aff ye gang an wark theday ïn tha vineyaird.’  ‘A wull not,’ he saed, but latèr on he renaiged, an he dïd go.  Then tha faither gaed tae tha ither sinn an he saed tha same tae hïm. An he saed bak, ‘A wull, sïr,’ but he niver went.  Noo whutch yin o tha twa daen whut hïs faither wantit?” “Tha furst yin,” the' saed. Jesus reponed, “A tell ye tha truith, tex men an weemen wi a baad name aboot tha toon wull get ïntae tha Kïngdom o God aheid o ye.  Fer Jhone cum fer tae show ye tha wye o righteousness, an ye dïdnae believe hïm, but tha tex men an tha weemen wi a baad name, they dïd. An even eftèr ye saa thïs, ye dïdnae repent an believe hïm. Lïsten tae anither parable. Thair wus thïs lanlaird that plantit a vineyaird. He fenced ït aa roon, he dug a winepress ïn ït an bigged a luk-oot tooer. Then he set tha vineyaird tae a wheen o tenant-fairmers tae rin, an gan awa on a thrip tae anither kintrie.  An whaniver ït wus hairvest time, he sent hïs sarvints tae tha fairmers fer tae collect tha fruit.  Tha fairmers tuk houl o hïs sarvints; the' bate yin o thaim, the' püt anither tae deith, an the' staned a thurd.  Then he sent ither sarvints tae thaim, mair ner he sent tha furst time, an tha fairmers traitit thaim aa tha same wye.  Last o aa, he sent hïs ain sinn tae thaim. ‘He's ma ain sinn, shairlie the'll hae regaird fer hïm!’ he saed.  But whaniver tha tenant-fairmers saa tha sinn, the' saed tae yin anither, ‘Thïs ïs tha boy wull tak ower whan hïs da dees. Cum on noo, an we'll dae hïm ïn, an whutiver hïs da wus fer leain hïm wull cum tae us!’  Sae the' tuk houl o hïm an throwed hïm oot o tha vineyaird an püt hïm tae deith.” “Weel noo,” saed Jesus, “whaniver tha laird o tha vineyaird cums, whut wull he dae tae thaim fairmers?” “He wull brïng thaim wïckit fairmers tae a tarrible enn,” the' answert, “an he'll set tha vineyaird tae ithers, that wull gie hïm hïs share o tha crap at hairvest time.” Jesus axt thaim, “Hae yis niver read ïn tha Scrïptures: ‘Tha verie stane tha masons turnt doon ïs noo tha coarner stane. Tha Loard hissel haes wrocht thïs, An a wunnèrfu sicht ït ïs!’ Sae A tell ye that tha Kïngdom o God wull be tuk awa frae ye an be gien tae a nation that wull produce tha fruit ït shud.  [Hïm that faas ower thïs stane wull be smesht tae bïts, an whaiver ït faas on wull be grun tae poodèr.]” Whan tha heid preeshts an tha Pharisees heerd Jesus' parables, the' knowed richtlie he wus gettin at thaim.  The' lukt fer a wye tae hae hïm arrestit, but the' wur feart o tha thrang, acause tha fowk tuk hïm fer a proaphit. Jesus spauk tae thaim agane ïn parables, sayin,  “Tha Kïngdom o Heiven ïs laik a kïng that got a waddin pairtie readie fer hïs sinn.  He sent hïs sarvints tae tha yins that wus axt tae tha pairtie tae tell thaim tae cum - but the' wudnae cum.  Wi that he sent some mair sarvints. ‘Tell thaim that haes bin axt,’ he saed, ‘that tha spreed's aa readie. Ma oxen an ma best fattened kwye haes bin kïllt, an iveriethin ïs readie. The'ir tae cum on aheid tae tha waddin!’  But agane the' pyed nae heed an the' gan aff - tha yin tae hïs fairm, an tha ither tae hïs bïzness.  An thair wus ithers tuk houl o hïs sarvints, traitit thaim wile baad an püt thaim tae deith.  Tha kïng wus ragein. He sent oot hïs sodgers fer tae desthroy thaim murdèrers an he brunt thair cïtie doon.  Then he saed tae hïs sarvints, ‘Tha waddin pairtie ïs readie, but tha yins A axt dïdnae desarve tae cum.  Gang tae tha cross-róads an ax oniebodie ye fin tae cum tae tha waddin!’  Sae tha sarvints gan oot ïntae tha raas an the' gethert aa tha fowk the' cud fin, baith saint an sïnner, til tha waddin haal wus fu o guests. But whaniver tha kïng cum ïn tae see tha guests, he saa a bodie thair that haednae waddin claes on hïm.  ‘Freen,’ he axt, ‘hoo dïd ye git ïn here wi'oot claes fït fer a waddin?’ Tha man haed naethin tae say.  Then tha kïng toul hïs sarvints, ‘Bine hïm han an fit, an clod hïm oot ïntae tha dairk, whar thair wull be greetin an scringein o teeth.’  Fer a hale lock o fowk ïs axt, but thair's no monie pïckt oot.” Then tha Pharisees gaed oot an collogued thegither as tae hoo the' cud ketch Jesus oot ïn sumthin he wud say.  An sae the' sent thair ain follaers tae hïm alang wi some men o Herod's pairtie. “Maistèr,” the' saed, “we ken ye spake tha truith, an that ye taich fowk tha wye o God accoardin tae tha truith, wioot onie thocht o whut ither fowk thïnks o ye. Ye dïnnae mak o yin mair ner tha ither.  Sae tell iz, whut's yer thïnkin? Is ït richt tae pye texes tae Caesar or no?”  But Jesus kent thair wïckit mines, an he saed, “Ye hippycrates, fer why ir ye tryin tae ketch me oot?  Show me tha coin ye pye tha tex wi.” The' brocht hïm a denarius ,  an he axt thaim, “Whase name an laikness ïs on ït?”  “It's Caesar's,” the' saed. Then he saed tae thaim, “Sae gie Caesar whut belangs tae Caesar, an gie God whut belangs tae God.”  Whaniver the' heerd thïs, the' wur dumfoonèrt. Sae the' left hïm an gan awa. That same day tha Sadducees, that say thair ïsnae onie risin frae tha deid, the' cum an pit a question tae Jesus.  “Maistèr,” the' saed, “Moses toul iz that ïf a man dees wi'oot leain onie weans, hïs brither maun merrie tha weeda an hae childèr fer hïm.  Noo supposin thair wus seiven brithers amang iz. Tha oulest gets merriet an he dees, an seein thair wur nae weans, hïs wife wus left tae hïs brither.  Tha same thïng happent tae tha saicont brither an tha thurd, richt on doon tae tha seiventh.  An bye an bye, tha wumman she deed as weel.  Noo then, at tha risin frae tha deid, whase guidwife wull she be o tha seiven, seein she wus merriet tae thaim aa?” Jesus answert, “Ye ir no richt ava, fer ye dïnnae ken tha Scrïptures an ye dïnnae ken tha pooer o God!  At tha risin frae tha deid, thair wull be nae mair merryin; fer whaniver the' dee, fowk wull be laik tha angels [o God] ïn heiven.  But consarnin tha risin frae tha deid, dae yis no mine readin whut God saed tae ye:  ‘A be tha God o Abraham, tha God o Isaac, an tha God o Jacob’? He's no tha God o tha deid; he's tha God o tha leevin.”  Whaniver tha croods heerd thïs, the' wur stoondit at hïs taichin. Hearin that Jesus haed left tha Sadducees wi naethin tae say, tha Pharisees got thegither.  An yin o thaim, a thortie on tha Laa, tried tae ketch hïm oot wi thïs question:  “Maistèr, whut's tha maist impoartin commaun ïn tha Laa?”  Jesus saed, “ ‘Ye maun love tha Loard yer God wi aa yer hairt an wi aa yer sowl an wi aa yer mine.’  Thïs ïs tha furst an tha maist impoartin commaun.  An tha saicont yin ïs laik ït: ‘Ye maun love yer nighber jist as much as yersel.’  Tha hale o tha Laa an tha Proaphits hing on these twa commauns.” Noo whaniver tha Pharisees wus gethert roon hïm thair, Jesus axt thaim,  “Whut dae ye thïnk aboot tha Messiah ? Whase sinn ïs he?” “Tha sinn o Davit,” the' answert.  He saed tae thaim, “Then hoo ïs ït that Davit, spakin bi tha Spïrit, caas hïm ‘Loard’? Fer he says, ‘Tha Loard saed tae ma Loard: Sït doon at ma richt han, tae A pit yer enemies unnèr yer feet.’ Sae ïf Davit caas tha Messiah ‘ma Loard’, hoo can he be hïs sinn as weel?”  An naebodie haed a wurd tae say bak tae hïm, an frae that day on naebodie wud dar ax hïm onie mair questions. Then Jesus saed tae tha croods an tae hïs follaers,  “Tha maistèrs o tha Laa an tha Pharisees sïts ïn Moses' sait.  Sae ye maun obey thaim an dae iveriethin the' tell ye. But dïnnae dae tha same as thaim, fer the' dïnnae prectis whut the' praich.  The' tye up heavie burdens ower-wechtie tae cairt, an the' pit thaim on fowks' shoodèrs, but they thairsels ir no wullin tae lïft a fïng'r tae halp thaim.  Iveriethin the' dae ïs daen fer men tae see: the' mak thair phylacteries  extrae wide an tha taussels on thair clokes extrae lang;  the' love tae be at tha tap table at faists, an tae hae tha best saits ïn tha Meetin Hooses;  the' laik men tae touch thair keps tae thaim ïn tha mairket places, an tae caa thaim ‘Rabbi’. But yous ir tae let naebodie caa you ‘Rabbi,’ fer yis hae onlie tha yin Maistèr an yis ir aa brithers.  An dïnnae caa oniebodie on irth ‘Faither,’ fer yis hae onlie tha yin Faither, an he ïs ïn heiven.  Nether let oniebodie caa ye ‘Leader’, fer yis hae onlie tha yin Leader, an that's Christ.  Tha maist impoartin amang ye maun be yer sarvint.  Fer whaiver sets hissel up wull be brocht doon a peg, an whaiver hummles hissel wull be hel ïn heich regaird. Wae faa ye, maistèrs o tha Laa an Pharisees, ye hippycrates! Fer ye shut tha dure o tha Kïngdom o Heiven ïn fowks' faces. You yersels dïnnae enter, an yis'll no alloo thaim tae enter that's tryin tae git ïn!  [Wae faa ye, maistèrs o tha Laa an Pharisees, ye hippycrates! Fer ye swallae up weedas' hooses an ye mak lang prayers fer a show; sae yis'll be condemned aa tha mair.]  Wae faa ye, maistèrs o tha Laa an Pharisees, ye hippycrates! Fer ye trevel ower lan an sea tae git a sing'l convert, an whaniver he cums roon tae yer wye o thïnkin, ye mak hïm twice as much a sinn o hell as yis ir yersels. Wae faa ye, blin guides! Ye say, ‘If oniebodie sweers bi tha Hoose o God, ït mains naethin; but ïf oniebodie sweers bi tha gowld o tha Hoose o God, he'll be hel tae hïs oath.’  Ye blin coofs ye! Whut's mair impoartin: tha gowld, or tha Hoose o God that maks tha gowld halie?  Ye say as weel, ‘If oniebodie sweers bi tha althar, ït mains naethin; but ïf oniebodie sweers bi tha gift on ït, he ïs bun bi hïs oath.’  Ye blin men! Whut's mair impoartin: tha gift, or tha althar that maks tha gift halie?  Sae, tha yin that sweers bi tha althar sweers bi ït, ay, an bi iveriethin on ït as weel.  An hïm that sweers bi tha Hoose o God sweers bi ït, an bi tha Yin that leeves ïn ït.  An tha yin that sweers bi heiven sweers bi God's throne, an bi tha Yin that sïts on tha throne. Wae faa ye, maistèrs o tha Laa an Pharisees, ye hippycrates! Ye gie a tenth o yer gairden spices - yer mint, dill an cummin. But yis hae neglectit tha mair impoartin mettèrs o tha Laa - justice, mercie an faith. Gie yer tenth, but dïnnae ferget tae be fair an kine tae ithers, as weel.  Ye blin guides! Ye strain oot a mïdge, but ye swallae a kemel. Wae faa ye, maistèrs o tha Laa an Pharisees, ye hippycrates! Ye waash tha ootside o tha bickers an tha plates, but tha inside o thaim's fu o whut ye got bi yer plunnerin an greed.  Blin Pharisee! Furst clain tha inside o tha bicker [an tha plate], an then tha ootside wull be clain as weel. Wae faa ye, maistèrs o tha Laa an Pharisees, ye hippycrates! Ye ir laik white-waashed graves, that luk quare an nice on tha ootside but on tha inside the'r fu o deid men's banes an iveriethin that's no clain.  In tha same wye, on tha ootside fowk wud thïnk ye wur guid leevin, but on tha inside ye'r fu o hypocrisie an wïckitness. Wae faa ye, maistèrs o tha Laa an Pharisees, ye hippycrates! Fer yis big tombs fer tha proaphits an fancie monuments fer guid men o lang syne.  An ye say, ‘If we haed hae leeved ïn tha days o oor forefaithers, we wudnae hae bin pairtie tae sheddin tha bluid o tha proaphits.’  In sayin that, ye'r wutnesses agin yersels. Ye'r bred frae thaim that murdèred tha proaphits, sae ye ir.  Gang aheid, feenish aff whut yer forefaithers begun!  Ye snakes! Ye shooer o vipers! Hoo wull ye escape bein condemned tae hell?  Sae A'm gaun tae senn ye proaphits, an wise men, an taichers. Some o thaim ye'll kïll an hing on a cross; ithers ye'll whup ïn yer Meetin Hooses an ye'll hunt thaim frae toon tae toon.  Acause o thïs, on your heids wull faa tha bluid o aa tha upricht fowk that haes iver bin spïllt on tha irth, frae tha kïllin o that guid man Abel tae tha kïllin o Zechariah sinn o Barachiah - hïm that ye murdèred ïn tha Hoose o God atween tha Halie o Halies an tha althar.  A tell ye tha truith, tha judgemen fer aa thïs wull faa doon on thïs verie genèration. O Jerusalem, Jerusalem, you that kïll tha proaphits an stane thaim that's sent tae ye, monies tha time A wantit tae gether yer weans thegither, laik a hen gethers hir lachter o wee burds unnèr hir wïngs, but yis wudnae let me!  Luk, yer Hoose haes bin forsook, an noo ït's empie.  Fer A tell ye thïs, ye'll no see me agane til ye say, ‘Blisst ïs tha Yin that cums ïn tha name o tha Loard!’ ” As Jesus wus waakin awa frae tha Temple gruns, hïs follaers cum up an saed tae hïm, “Wud ye jist luk at thaim biggins!”  “Dae ye see aa these thïngs?” he axt thaim. “A'm tellin ye, no yin stane here wull be left abain tha ither; the'll aa be tummelt doon!” An latèr on, as Jesus wus sïttin on tha Moont o Olives, tha follaers cum tae hïm on hïs lane. “Tell iz,” the' saed, “whan wull aa thïs cum aboot, an whut wull be tha sign o yer cumin, an o tha enn o tha age?”  Jesus saed bak tae thaim, “Tak heed an dïnnae let oniebodie lead yis aglee.  Fer monies a yin wull cum ïn ma name, sayin, ‘A be tha Christ’, an the'll lead monie fowk aglee.  Ye wull hear tell o wars an o taak aboot wars, but dïnnae be püt aboot. Fer sitch thïngs maun happen, but tha enn ïs no near jist yit.  Nations wull mak war on ither nations, an kïngdoms wull rise up agin ither kïngdoms. Thair wull be dirths, [plagues] an irthquakes ïn monie pairts.  Aa thïs ïs onlie tha stairt o tha bairin pains cumin on. Then ye'll be hannit ower tae be persecutit an püt tae deith, an ye'll be haitit bi aa nations jist fer bein ma follaers.  At that time a hale lock o fowk wull turn awa frae tha faith, an the'll bethray an hait yin anither.  A hale lock o fauss proaphits wull rise up an lead monies a yin asthray;  an acause wïckitness wull be on tha up, tha love o maist fowk wull growe coul,  but tha yin that tholes tae tha enn wull be saved.  An tha Guid News o tha Kïngdom wull be praicht ïn tha hale warl as a wutness tae aa tha nations, an then tha enn wull cum. Sae whaniver ye see ‘tha abomination o desolation’ stannin ïn tha halie place - tha abomination tha proaphit Daniel spauk aboot,” (Reader, ye'll unnèrstan ma mainin here) “then thaim at's ïn Judea maun tak tae tha hïlls.  Naebodie that's on hïs ruiftap  shud gae doon tae tak oniethin oot o tha hoose.  An naebodie that's awa oot ïn hïs fiel shud be gaun bak fer hïs cóat.  In thaim days ït'll be tarrible fer weemen that's expectin, an fer mithers wi weans at tha breesht!  Pray tae God that ye dïnnae hae tae flee ïn tha wuntèr or on tha Sabbath.  Fer then thair'll be sitch despert sufferin - faur waur ner thair iver wus frae tha stairt o tha warl til noo - an tha laik o thïs'll niver be saen agane.  If thaim days wurnae shoartent, thair wud be naebodie left; but fer tha sake o tha chosen yins, thaim days wull be shoartent.  At that time ïf oniebodie says tae ye, ‘Luk, here ïs tha Messiah!’ or, ‘Thair he ïs!’ dïnnae tak onie heed.  Fer fauss messiahs an fauss proaphits wull rise up an dae michtie signs an wunnèrs; an fowk wull be tuk ïn bi thaim, ay, an ïf the'r able, the' wull fool even tha chosen yins as weel.  Luk, A hae toul ye aforehan, sae as ye'll know.  Sae then ïf oniebodie tells ye, ‘Thair he ïs, oot ïn tha wuldèrness,’ dïnnae gae oot; or, ‘He's hidin here ïn tha hoose,’ dïnnae believe ït.  Fer jist as tha lichtnin fleshes ower tha lïft, frae tha East tae tha Wast, that's whut tha cumin o tha Sinn o Man wull be laik.  Whariver ye see a crood o vultèrs, ye know thair's a deid bodie thair. Al at yinst eftèr tha sufferin o thaim days, ‘tha sin wull be dairkint, tha muin wull no gie onie licht; tha starns wull faa frae tha heivens, an tha pooers o tha lïft wull be dinnelt.’ An then, tha sign o tha Sinn o Man wull appear ïn tha heivens abain, an aa tha nations o tha irth wull murn. The'll see tha Sinn o Man cumin on tha cloods o heiven, wi pooer an muckle glorie.  He'll senn hïs angels oot wi a lood caa o tha trumpet, an the'll gether hïs chosen yins frae tha fower wuns, frae tha yin enn o heiven tae tha tither. Noo, lairn thïs lesson frae tha fïg tree. As shuin as ïts brenches stairts tae bud, an ïts leafs cum oot, ye ken tha simmer ïs no faur aff.  In tha same wye, whaniver ye see aa these thïngs, ye'll ken tha time ïs nearhan, ay, richt at tha verie dure.  A tell ye tha truith, thair's fowks leevin noo that'll no dee, afore aa these thïngs haes cum aboot!  Heiven an irth wull pass awa, but ma wurds wull niver pass awa. Hooaniver, naebodie knows tha day an tha oor o aa thïs, no even tha angels ïn heiven, ner tha Sinn; tha Faither alane kens ït.  Whaniver tha Sinn o Man cums bak, ït'll be jist laik ït wus ïn Noah's day.  Fer ïn tha days afore tha Flood, fowk wus aitin an drïnkin an gettin merriet, richt up tae tha verie day Noah went ïntae tha airk;  an the' kent naethin aboot whut wud happen, til tha Flood cum an tuk thaim al awa. An that's whut ït'll be laik, whaniver tha Sinn o Man cums bak.  Twa men wull be at wark ïn tha fiel; yin wull be tuk an tha ither left behin.  Twa weemen wull be grindin mail; yin wull be tuk an tha ither left behin.  Sae yous keep watchin tae, fer yis dïnnae ken whut day yer Loard's cumin.  Ye can be shair o thïs: ïf ye haed a hoose, an ye knowed whut oor o tha nicht a thief wus cumin, ye'd be watchin fer hïm, wud ye no? An ye wudnae alloo yer hoose tae be brauk ïntae.  Sae yous maun be readie tae, fer ye dïnnae ken tha oor tha Sinn o Man wull cum. Wha ïs a sarvint ye'd caa faithfu an wise? Is ït no tha yin that tha maistèr haes püt ïn chairge o tha ither sarvints ïn hïs hoose, tae gie thaim thair fair share o mait at tha richt time?  Whaniver hïs maistèr cums bak, onie sarvint ectin laik thïs wull be a happie man.  A tell ye tha truith, he'll pit that sarvint ïn chairge o iveriethin he haes.  But jist say that sarvint ïs wïckit an says tae hissel, ‘He's a lang time o cumin, tha maistèr,’  an he stairts tae bate up hïs fella sarvints an tae ait an collogue wi thaim that's fand o tha drïnk;  Weel, tha maistèr o that sarvint wull cum bak on a day an oor whan tha sarvint ïsnae lukkin oot fer hïm.  An tha maistèr wull dae awa wi hïm an pit hïm alang wi tha hippycrates ; ye can be shair that whar they wull be, thair'll be greetin an scringein o teeth!” “Then tha Kïngdom o Heiven wull be laik ten lasses that tuk thair lamps an gaed oot fer tae meet tha bridegruim.  Five o thaim wus wutless, an five o thaim wus wise.  Tha yins wi nae wut tuk thair lamps but dïdnae tak eneuch oiyle alang wi thaim.  Tha wise yins but, they tuk jars o oiyle alang wi thair lamps.  Tha bridegruim wus a lang time cumin, an the' aa becum that sleepie the' drapt aff.  At mïdnicht tha cry rung oot: ‘Here's tha bridegruim! Cum on oot an meet hïm!’  Then aa tha lasses waakent up an the' trïmmed thair lamps.  Tha yins wi nae wut saed tae tha wise yins, ‘Oor lamps ïs gaun oot! Gie iz a drap o yer oiyle.’  ‘Na,’ the' answert, ‘fer mebbe thair'll no be eneuch fer iz aa. Awa tae thaim that sells tha oiyle an buy some fer yersels!’  But while the' wur on thair wye fer tae buy tha oiyle, here dïdnae tha bridegruim turn up! Tha lasses that haed made readie gaed wi hïm ïntae tha waddin pairtie. An tha dure wus shut.  Eftèr a while tha ither lasses cum bak. ‘Sïr! Sïr!’ the' saed. ‘Wull ye no apen tha dure tae iz?’  But he answert, ‘A tell ye tha truith, A know naethin aboot ye!’ ”  An Jesus warnt thaim, “Ye'r tae watch oot, al o yis, fer ye dïnnae ken tha day or tha oor A'll be bak.” “Agane, tha Kïngdom o Heiven wull be laik a man gaun aff on hïs trevels, wha caad hïs sarvints thegither an pit thaim ïn chairge o aa he haed.  Tae tha yin he gien five baags  o siller, tae anither twa baags, an tae anither jist tha yin baag, accoardin tae whut he knowed the' cud dae wi ït. Then aff he went on hïs thrip.  Strecht awa, tha sarvint that got tha five baags begun tae püt hïs siller tae wark, an he got bak five mair.  An tha yin wi tha twa baags got twa mair bak as weel.  But hïm that haed bin gien jist tha yin baag, he gaed aff, dïgged a hole ïn tha grun an hïd hïs maistèr's siller. Noo eftèr a lang time tha maistèr o thaim sarvints cum bak an axt thaim tae gie an accoont o whut the'd daen wi hïs siller.  Tha man that haed bin gien tha five baags cum forrit, an brocht wi hïm tha ither five. ‘Maistèr,’ he saed, ‘ye hannit ower five baags tae me. Luk, A hae got five mair fer ye.’  Hïs maistèr saed, ‘Ye hae daen weel, ye guid an faithfu sarvint! Ye hae showed A can trust ye wi wee thïngs, sae A'll pit ye ïn chairge o a hale lock mair. Cum alang wi me, an share yer maistèr's happiness!’  Tha man wi tha twa baags o siller cum forrit as weel an he saed, ‘Maistèr, ye hannit ower twa baags tae me. Luk see, A hae got twa mair fer ye.’  Hïs maistèr saed, ‘Ye hae daen weel, ye guid an faithfu sarvint! Ye hae showed A can trust ye wi wee thïngs, sae A'll pit ye ïn chairge o a hale lock mair. Cum alang wi me, an share yer maistèr's happiness!’  Then alang cum tha man that wus gien tha yin baag o siller. ‘Maistèr,’ he saed, ‘A kent ye wur a haird man; ye hairvest whar ye hinnae plantit an ye gether whar ye hinnae sowed.  Sae A wus feart an gaed oot an hïd yer siller ïn tha grun. Luk, here's whut belangs tae ye.’  Hïs maistèr saed, ‘Ye uisless guid-fer-naethin! Sae ye thocht, dïd ye, that A hairvest whar A hinnae plantit an A gether whar A hinnae sowed?  Weel then, ye shud hae püt ma siller ïn tha bank, sae A wud hae got ït bak wi ïntrèst whaniver A cum bak!  Tak tha baag awa frae hïm,’ he oardèrt, ‘an gie ït tae tha yin that haes tha ten.  Fer iverie yin that haes wull be gien mair, an he'll hae mair ner eneuch. An whaiver haes lïttle or naethin, even tha wee bït he haes wull be taen awa frae hïm!  Noo, jist cast that guid fer naethin sarvint oot ïntae tha dairk, whar thair wull be greetin an scringein o teeth.’ ” An Jesus went on tae say thïs, “Whaniver tha Sinn o Man cums ïn hïs glorie, an aa tha angels alang wi hïm, he'll sït on hïs throne ïn heivenlie glorie.  Afore hïm aa tha nations wull be gethert thegither, an he'll set apairt tha fowk yin frae tha ither, jist laik a shepherd sets apairt tha sheep frae tha gaits.  He wull pit tha sheep on hïs richt han an tha gaits on hïs left.  Then tha Kïng wull say tae tha yins on hïs richt han, ‘Cum, yous that ir blisst bi ma Faither; tak houl o yer inheritance, tha Kïngdom makkit readie fer ye frae tha time tha warl begun.  Fer A wus hung'rie an ye fed me; A haed a druith on me, an ye gien me sumthin tae drïnk; A wus an ootsider an ye tuk me ïn;  A haednae a dud o claes tae ma bak, an ye gien me some; A wus seeck an ye lukt eftèr me; A wus ïn jail an ye cum an vïsitit me.’  Then tha righteous fowk wull say bak tae hïm, ‘Loard, whan wus ït we saa ye hung'rie an gien ye mait, or wi a druith on ye, an gien ye a drïnk?  Whan wus ït we saa ye an ootsider an tuk ye ïn, or wioot a dud an we gien ye some claes?  Whan dïd we see ye seeck or ïn jail, an went an vïsitit ye?’  Tha Kïng wull answer, ‘A tell ye tha truith, whutiver ye daen fer yin o tha laist impoartin o these brithers o mine, ye daen ït fer me.’  An then he'll say tae tha yins on hïs left han, ‘Awa wi ye, yous that ir curst, awa ïntae tha iverlastin fire that's readie an waitin fer tha Deil an hïs angels!  Fer A wus hung'rie an yis gien me naethin tae ait; A haed a druith on me, an yis gien me naethin tae drïnk;  A wus a ootsider an yis dïdnae tak me ïn; A haednae a dud an yis dïdnae gie me onie; A wus seeck an ïn jail an yis dïdnae luk eftèr me.’  An thaim yins wull say as weel, ‘Loard, whan dïd we see ye hung'rie or wi a druith, or an ootsider, or needin claes, or seeck or ïn jail, an we dïd naethin tae halp ye?’  An he'll repone, ‘A tell ye tha truith, whutiver yis dïdnae dae fer yin o tha laist impoartin o these brithers o mine, yis dïdnae dae ït fer me.’  Then awa the'll gae ïntae iverlastin punishment, but fer tha righteous fowk ït'll be ïntae iverlastin life.” Whaniver Jesus haed daen sayin aa these thïngs, he saed tae hïs follaers,  “Ye ken tha Passower ïs tha day eftèr themorra, an tha Sinn o Man wull be hannit ower fer tae be nailt tae a cross.” Then tha heid preeshts an tha eldèrs o tha fowk gethert thegither ïn tha palace o tha Heich Preesht, a man bi tha name o Caiaphas,  an the' cumpluthèrt fer tae git tha houl o Jesus bi some sleekit wye, an pit hïm tae deith.  “But no whan tha Faist's on,” the' saed, “or we'll hae a garevitch on oor hans!” Aa tha while, Jesus wus ïn Bethanie ïn tha hoose o Simon tha Leper,  an a wumman cum up tae hïm wi a wee crock o scent - perfume that wus wile dear - that she poored ower hïs heid as he wus restin at tha boord.  But whaniver tha follaers saen thïs, the' wur wile ang'rie. “Why thïs waste?” the' axt.  “Thïs perfume cud hae bin soul fer a bïg price, an tha siller gien tae tha puir.”  Knowin weel whut the' wur sayin, Jesus saed tae thaim, “Dïnnae bother tha wumman! Thïs ïs a guid thïng she haes daen fer me.  Fer ye'll aye hae tha puir wi yis, but ye'll no aye hae me.  Whaniver she poored thïs perfume on ma bodie, she daen ït fer tae mak me readie fer ma buryin.  A'm tellin ye tha truith, whariver ïn tha hale warl thïs Guid News ïs praicht, hir storie wull be toul sae as she'll niver be fergot.” Then yin o tha Twal - tha yin caad Judas Iscariot - went tae tha heid preeshts  an he axt thaim, “Whut ir yis wullin tae gie me ïf A han Jesus ower tae yis?” Sae the' settelt fer thurtie siller coins.  Frae then on Judas wus lukkin fer a chaunce tae han hïm ower. On tha furst day o tha Faist o Bairmless Breid, tha follaers cum tae Jesus an axt hïm, “Whar dae ye want iz tae mak tha Passower mail readie fer ye?”  He saed, “Gang ïntae tha cïtie, an ye'll see thïs man. Tell hïm, ‘Tha Maistèr says, Ma time ïs nearhan, an A'm gaun tae celebrate tha Passower wi ma follaers at yer hoose.’ ”  Sae hïs follaers daen jist as Jesus haed bïd thaim, an the' made readie tha boord fer tha Passower mail. Whan tha evenin wus weel on, Jesus wus at tha boord alang wi tha Twal.  An while the' wur aitin, he saed, “A tell ye tha truith, yin o yis ïs fer bethrayin me.”  The' wur aa fu o sorra whaniver the' heerd thïs, an yin eftèr tha ither stairtit tae say tae hïm, “Shairlie ït's no me ye main, Loard?”  Jesus saed, “Thair's yin that's dïppt hïs han ïn tha boul wi me wull bethray me.  Tha Sinn o Man maun follae tha róad tha Scrïptures foretoul lang syne. But wile sorra tae tha yin that bethrays hïm! It wud be faur bettèr fer that man ïf he haed niver bin boarn.”  Then Judas, tha yin that wus gaun tae bethray hïm, saed, “Shairlie ït's no me ye main, Rabbi?” Jesus answert hïm, “It's you haes saed ït.” While the' wur aitin, Jesus tuk breid ïn hïs hans, an whaniver he haed gien thenks tae God, he brauk ït, an hannit ït tae hïs follaers, sayin, “Tak thïs an ait ït; thïs ïs ma bodie.”  Then he tuk a bicker o wine, he gien thenks tae God fer ït, an he hannit ït roon, sayin, “Al o yis drïnk frae thïs.  Thïs ïs ma bluid; ït's a sign o God's new coveynant, an ït's poored oot tae forgie monie thair wrangdaeins.  A tell ye, A'll no drïnk o thïs fruit o tha vine agane, na, no til tha day A drïnk a new wine alang wi you ïn ma Faither's Kïngdom.” Wi that, the' sung tha Passower psaum, an the' went oot on tae tha Moont o Olives.  An then Jesus toul thaim, “Thïs verie nicht al o yis wull faa awa on accoont o me, fer as ït's writ: ‘A wull strike tha shepherd, an tha sheep o tha flock wull be scattèrt.’  But eftèr A hae ris frae tha deid, A'll tak tha foreróad o ye ïntae Galilee.”  An Petèr spauk oot, “Tha mair tha rest'll faa awa becas o ye, A niver wull!”  “A tell ye tha truith,” Jesus saed bak, “thïs verie nicht, afore tha roostèr craas, ye'll say thrie times ower that ye dïnnae ken me.”  But Petèr spauk oot agane, “E'en ïf A hae tae dee alang wi ye, A wull niver deny ye!” An aa tha ither follaers vood tha same. Then Jesus gaed wi hïs follaers tae a place caad Gethsemane, an he toul thaim, “Sït here while A gang ower thair an pray.”  He tuk Petèr an tha twa sinns o Zebedee alang wi hïm, an he begun tae be wile sorrafu an gye troublet.  Then he saed tae thaim, “Ma hairt's brekkin wi ang'uish, near tae deith. Yous bide here an stye awaak wi me.”  He gan forrit a weethin, then he bood doon wi hïs face tae tha grun an he prayed, “Ma Faither, ïf ït ïs poassible, may thïs cup o sufferin be tuk awa frae me. Yit ït's your wull A'm wantin, an no ma ain.”  Then he cum bak tae hïs follaers an he fun thaim sleepin. “Cud you men no keep watch fer yin oor wi me?” he axt Petèr.  “Watch an pray sae ye dïnnae gie ïn tae temptation. Tha spïrit's wullin, but tha bodie's waik.”  He went awa a saicont time an he prayed, “O ma Faither, ïf thair's naethin else fer ït, an ïf A hae tae drïnk thïs cup o sufferin, may your wull be daen.”  An whaniver he cum bak, yinst mair he fun thaim sleepin, fer the' cudnae keep thair een apen.  Sae he left thaim, an he gan awa agane an prayed tha thurd time, sayin tha same thïng.  Then he cum bak tae hïs follaers an he saed tae thaim, “Ir yis still sleepin an takkin yer rest? But luk here - tha time haes cum. Tha Sinn o Man ïs bethrayed ïntae tha hans o wrangdaers.  Git up noo, an we'll be aff! Luk, ma bethrayer's here!” Tha wurds wus harlie oot o hïs mooth, whan up cum Judas, yin o tha Twal. Alang wi hïm wus a bïg thrang airmed wi swords an stavs, sent oot frae tha heid preeshts an tha eldèrs o tha fowk.  Noo tha bethrayer haed warkt oot a sign wi thaim: “Tha yin A kïss ïs tha man ye'r lukkin; tak tha houl o hïm.”  Sae Judas gaed strecht up tae Jesus, an he saed, “Greetins, Rabbi!” an he kïsst hïm.  Jesus saed, “Freen, dae whut ye cum here fer.” Then tha men cum forrit, the' tuk houl o Jesus an arrestit hïm.  Wi that, yin o tha men wi Jesus raxt fer hïs sword, he pu'ed ït oot an hut tha sarvint o tha Heich Preesht, an he sneddit aff hïs lug.  “Pit yer sword awa,” Jesus saed tae hïm, “fer aa that draas tha sword wull dee bi tha sword.  Dae ye no ken that ïf A wantit tae, A cud caa on ma Faither, an he wud senn thoosans  o angels tae halp me?  But hoo then wud tha Scrïptures be fülfilled that say ït maun cum aboot tha wye we'r seein noo?”  At that time Jesus saed tae tha crood, “Am A some soart o a reiver, that yis hae cum oot agin me wi swords an stavs fer tae tak me? Shair A sut ïn tha Hoose o God iverie day taichin, an yis niver layed a han on me!  But thïs haes aa tuk place sae that whut wus writ bi tha proaphits micht cum aboot.” Then aa hïs follaers left hïm an run awa. Tha yins that haed lïftit Jesus tuk hïm awa tae Caiaphas, tha Heich Preesht, whar tha maistèrs o tha Laa an tha eldèrs o tha fowk haed gethert thegither.  But Petèr follaed hïm a brave wye behin, richt up tae tha coortyaird o tha Heich Preesht. He went ïntae ït an sut doon wi tha gairds tae see whut wud happen.  Noo tha heid preeshts an tha hale Cooncil wus lukkin fer men that wud wutness agin Jesus, sae the' cud pit hïm tae deith.  But the' dïdnae fin onie wi stories that wud dae, tha mair monie fauss wutnesses spauk oot. Bye an bye twa steppit forrit,  sayin, “Thïs fella saed, ‘A be able tae desthroy tha Hoose o God an big ït up agane ïn thrie days.’ ”  Then tha Heich Preesht ris tae hïs feet an saed tae Jesus, “Hae ye nae answer tae these chairges? Whut hae ye tae say fer yersel?”  But Jesus hel hïs tung. An tha Heich Preesht saed tae hïm, “A chairge ye unnèr oath bi tha leevin God - tell iz ïf ye ir tha Christ, tha Sinn o God.”  “It's as ye say,” Jesus answert. “But A'm tellin yis aa, that In a day tae cum yis'll see tha Sinn o Man sïttin at tha richt han o tha Michtie Yin, an cumin on tha cloods o heiven.”  Then tha Heich Preesht tore hïs claes an saed, “He haes spauk blesphemie! Whut dae we need onie mair wutnesses fer? Luk noo, ye hae aa heerd hïs blesphemie fer yersels.  Whut dae ye thïnk?” “He desarves tae be püt tae deith!” the' answert.  Then the' sput ïn hïs face an hut hïm wi thair fïsts. Ithers hut hïm wi tha flet o thair hans  an the' saed, “Weel, Messiah, tell iz wha skelpt ye!” Noo Petèr wus sïttin oot ïn tha coortyaird, an thïs wee sarvin lass cum up til hïm. “You wur wi Jesus o Galilee as weel,” she saed.  But he denied ït afore thaim aa. “A dïnnae ken whut ye'r taakin aboot,” qo he.  Then he slipt oot tae tha gate, whar anither lass saen hïm an saed tae tha fowk stannin roon, “Thïs fella wus alang wi Jesus o Nazareth.”  Yinst mair he denied ït, an wi an oath: “A dïnnae ken tha man!”  Eftèr a wee while, tha yins that wur stannin thair went up tae Petèr an saed, “Shairlie ye maun be yin o thaim, fer tha wye ye taak gies ye awa.”  Then he stairtit cursin an sweerin, an sayin, “A dïnnae ken tha man!” An at that verie mïnit a roostèr craad.  Then Petèr haed mine o tha wurds Jesus haed spauk: “Afore tha roostèr craas, ye'll deny me thrie times.” An he went oot o tha coortyaird, greetin sair. At tha scraich o day, aa tha heid preeshts an tha eldèrs o tha fowk collogued thegither as tae hoo the' wud pit Jesus tae deith.  Sae the' tyed hïm up, the' maircht hïm aff an the' hannit hïm ower tae Pilate, tha Guviner. Noo Judas, that haed bethrayed hïm, whaniver he saa that Jesus wus condemned, he sairlie rued whut he'd daen, an he gien tha thurtie siller coins bak tae tha heid preeshts an tha eldèrs.  “A hae daen wrang,” saed he, “fer A hae bethrayed tha bluid o an innocent man.” “Whut's that tae us?” the' saed. “On yer ain heid be ït!”  Sae Judas throwed tha siller doon ïn tha Hoose o God. Then he gan oot o tha Temple, an he went an hung hissel.  Tha heid preeshts gethert up tha coins an saed, “It ïs agin tha Laa tae pit thïs ïntae tha Temple kïst, seein as ït's tha price o bluid.”  Sae the' agreed amang thairsels tae uise tha siller fer tae buy tha potter's fiel, as a buryin grun fer strangers.  An that's tha raison tae thïs verie day ït's caad “Tha Fiel o Bluid”.  In thïs wye tha wurd spauk bi Jeremiah tha proaphit cum aboot: “The' tuk tha thurtie siller coins, tha amoont pit on hïs heid bi Israel,  an the' uised thaim tae buy tha potter's fiel, jist as tha Loard commaundit.” While aa thïs wus gaun on, Jesus stud afore tha Guviner, an tha Guviner axt hïm, “Ir you tha Kïng o tha Jews?” Jesus answert, “You hae saed ït.”  But whaniver he wus accused bi tha heid preeshts an tha eldèrs, he gien nae answer ava.  Then Pilate axt hïm, “Dae ye no hear whut the'r chairgin ye wi?”  But Jesus niver saed a wurd bak tae hïm regairdin onie o tha chairges agin hïm, an tha Guviner wus stoondit. Noo ït uist tae be at tha Passower Faist, tha Guviner wud aye let a prisner oot o jail: whutiver yin tha fowk axt fer.  An that year the' haed a prisner iveriebodie haed heerd tell o, bi tha name o Barabbas.  Sae whaniver tha crood haed gethert thegither, Pilate axt thaim, “Whutch yin dae yis want me tae let oot tae ye: Barabbas, or Jesus, that ïs caad Christ?”  Fer he knowed richt weel ït wus jist oot o spite the' haed hannit Jesus ower tae hïm.  Noo as Pilate wus sïttin on tha judge's sait, hïs wife sent hïm thïs message: “Hae naethin tae dae wi thon innocent man, fer A'm tellin ye, A'm sair tormentit thïs day bi a draim A haed aboot hïm!”  But tha heid preeshts an tha eldèrs taakt tha crood roon, sae as the' wud ax fer Barabbas an hae Jesus püt tae deith.  “Whutch o tha twa dae yis want me tae let oot tae yis then?” axt tha Guviner. “We want Barabbas!” the' answert.  “Sae whut am A tae dae wi Jesus that's caad tha Christ?” Pilate axt. An the' aa saed bak, “Tae tha cross wi hïm!”  “But whut fer? Whut's he daen wrang?” axt Pilate. But tha thrang jist roared aa tha mair, “Tae tha cross wi hïm!” Whaniver Pilate saen that he wus gettin naewhar, but that he wus aboot tae hae a riot on hïs hans, he got some wattèr an waasht hïs hans afore tha crood o fowk. “A'm no guiltie o thïs man's bluid,” saed he. “On your heids be ït!”  Aa tha fowk saed, “Let hïs bluid be on us an on oor childèr!”  Then he lut Barabbas oot tae thaim. But he got Jesus whuppt, an he hannit hïm ower fer tae be crucyfied. Then tha Guviner's sodgers tuk Jesus ïntae tha Praetorium  an the' gethert tha hale regiment roon hïm.  The' strïpt hïm an püt a scarlet robe on hïm,  an then the' plettit thoarns thegither tae mak a croon, an the' set ït on hïs heid. The' püt a stav ïn hïs richt han an the' got doon on thair knees afore hïm, mockin hïm an sayin, “Lang leeve tha Kïng o tha Jews!”  The' sput on hïm, an the' tuk tha stav an hut hïm ower tha heid agane an agane.  An eftèr the' haed daen mockin hïm, the' tuk tha robe aff hïm, an the' püt hïs ain claes bak on hïm. Then the' tuk hïm awa fer tae crucyfie hïm. An whaniver the' wur on thair wye oot, the' run ïntae a man frae Cyrene, bi tha name o Simon, an the' gart hïm tae cairrie tha cross.  The' cum tae a place caad Golgotha (mainin “Tha Place o tha Skull”).  Thair the' raxt wine up tae Jesus, mixt wi gall; but eftèr tastin ït, he wudnae drïnk onie mair.  Noo whaniver tha sodgers haed nailt hïm tae tha cross, the' gemmelt amang thairsels tae dïvide hïs claes. [Thïs brocht aboot whut tha proaphit saed wud happen: “The' dïvïd ma dishables amang thaim an the' cloddit dice fer ma claes.”] An sïttin doon, the' kep watch ower hïm thair.  Abain hïs heid the' püt up tha chairge agin hïm, that saed: THIS IS JESUS, THA KING O THA JEWS.  Twa robbers wur crucyfied alang wi hïm, yin on hïs richt han side, an tha tither on hïs left.  Thaim at waakt bye yellt abuse at hïm, shakin thair heids,  an sayin, “Hey, you that saed ye wur gaun tae desthroy tha Hoose o God, an big ït agane ïn thrie days - save yersel! If you ir tha Sinn o God, cum doon aff that cross!”  An tha heid preeshts, tha maistèrs o tha Laa an tha eldèrs, the' daen tha same, an the' mockt hïm.  “He saved ithers,” the' saed, “but he cannae save hissel! Is he no tha Kïng o Israel? Then jist let hïm cum doon aff tha cross, an we'll believe ïn hïm!  He trusts ïn God. Let God rescue hïm noo ïf he wants hïm, fer he saed, ‘A be tha Sinn o God.’ ”  Tha robbers that wur crucyfied wi hïm hurlt abuse at hïm as weel. Frae nuin tae thrie ïn tha eftèrnuin , dairkness cum ower tha hale lan.  An roon aboot thrie Jesus caad oot wi a lood voice, “Eli, Eli, lama sabachthani?” - that mains: “O God, ma God, why hae ye forsook me?”  Whaniver some o thaim stannin bye heerd thïs, the' saed, “He's caain oot fer Elijah.”  An richt awa yin o thaim run an got a sponge. He fïllt ït wi soor wine, püt ït on a lang stïck, an raxt ït up tae Jesus fer hïm tae drïnk.  But tha ithers saed, “Jist lea hïm alane. We'll see noo ïf Elijah cums fer tae save hïm.” Then Jesus cryed oot agane wi a lood voice, an he gien up hïs spïrit. At that verie mïnit tha curtin ïn tha Halie o Halies wus tore ïn twa frae tap tae bottom. Tha irth shuk an tha roaks splït.  Tha graves apent, an tha bodies o monie halie fowk that haed deed wur ris tae life.  The' cum oot o thair tombs, an eftèr Jesus wus ris frae tha deid the' went ïntae tha halie cïtie an appeart tae a lock o fowk.  Tha centurion  an thaim alang wi hïm that wus gairdin Jesus, whaniver the' saa tha irthquake an aa that haed happent, the' wur hairt-scarred, an the' saed, “Thair can be nae doot, thïs wus tha Sinn o God!” Noo monie weemen wur thair as weel, stannin awa bak takkin ït aa ïn. The' haed follaed Jesus frae Galilee fer tae luk eftèr hïm.  In amang thaim thair wus Mary Magdalene, an Mary tha mither o Jeames an Joses, an thair wus tha mither o Zebedee's sinns. Whan ït cum evenin, thair wus thïs weel-aff man frae Arimathea, bi tha name o Joseph, wha hissel haed becum a follaer o Jesus.  An he gan tae Pilate, an he axt fer tha bodie o Jesus, an Pilate oardèrt thaim tae gie ït tae hïm.  Joseph tuk tha bodie, an he lapt ït ïn a clain lïnen claith,  an he layed ït ïn hïs ain new tomb he haed cut oot o tha roak. He rowlt a bïg stane agin tha mooth o tha tomb an then he gaed awa.  Mary Magdalene an tha ither Mary wur sïttin thair fornent tha tomb. Tha nixt day, tha yin eftèr tha Day o Preparation, tha heid preeshts an tha Pharisees went tae Pilate.  “Sïr,” the' saed, “whaniver that deceiver wus still leevin, we mine hïm sayin, ‘Eftèr thrie days A wull rise agane.’  Sae wud ye gie tha oardèr fer thaim tae shut that tomb weel tae tha thurd day, less hïs follaers cum an steal tha bodie an tell tha fowk he haes ris frae tha deid. Then that deception wud be waur ner tha furst.”  “Tak gairds wi ye,” saed Pilate. “Awa an shut up tha tomb as weel as ye can.”  Sae the' gaed an made tha tomb safe bi sealin tha stane an leain tha gaird tae keep watch. It wus eftèr tha Sabbath, at daylicht on tha furst day o tha week, an Mary Magdalene an tha ither Mary cum tae luk at tha tomb.  Aa o a suddent, thair wus a michtie irthquake, fer an angel o tha Loard cum doon frae heiven! He gaed tae tha tomb, an he rowlt bak tha stane an he sut on ït.  He wus bricht as lichtnin, an hïs claes wus white as snaa.  Whaniver the' saa hïm, tha gairds at tha tomb shuk wi fear an the' becum laik deid men.  But tha angel saed tae tha weemen, “Dïnnae be feart, fer A ken that ye'r lukkin fer Jesus, that wus crucyfied.  He's no here; he's ris, jist as he saed he wud. Cum an see tha place whar he  wus layed oot.  Quïck! Gae an tell hïs follaers, ‘He haes ris frae tha deid an he's awa on aheid o ye ïntae Galilee. Ye'll see hïm thair.’ Noo mine whut A hae toul ye.”  Sae tha weemen hurriet frae tha tomb; the' wur afeart, yit fu o joy. The' run tae tell hïs follaers,  whan aa o a suddent Jesus appeart fornent thaim. “Fair faa ye!” saed he. An the' went tae hïm, tuk houl o hïs feet an wurshipt hïm.  Then Jesus saed tae thaim, “Dïnnae be feart. Gae an tell ma brithers tae gae ïntae Galilee, an the'll see me thair.” While tha weemen wur on thair wye, some o tha gairds went ïntae tha cïtie an toul tha heid preeshts aa that haed cum aboot.  An whaniver tha heid preeshts haed gethert thegither wi tha eldèrs, the' collogued amang thairsels, an the' gien tha sodgers a bïg amoont o siller,  an the' toul thaim, “Ye'r tae say, ‘Tha follaers o Jesus cum ïn tha nicht an stole hïm awa whan we wur sleepin.’  If tha Guviner hears tell o thïs, we'll taak hïm roon, an keep ye oot o bother.”  Sae tha sodgers tuk tha siller an daen as the' wur toul. An thïs storie haes gan roon amang tha Jews tae thïs verie day. Then tha eleiven follaers gaed tae Galilee, tae tha muntin whar Jesus haed toul thaim.  Whaniver the' saen hïm, the' wurshipt hïm; but some aye haed thair doots.  Then Jesus cum tae thaim an saed, “Aa thortie haes bin gien tae me ïn heiven an on irth.  Sae gang an mak follaers o aa nations, baptisin thaim ïn tha name o tha Faither an o tha Sinn an o tha Halie Spïrit,  taichin thaim tae keep aa tha commauns A hae gien ye. An know thïs: A be wi ye iverie day, ay, tae tha verie enn o time.” Thïs ïs tha stairt o tha Guid Wittins aboot Jesus Christ, tha Sinn o God.  Jist as ït wus writ doon ïn Isaiah tha proaphit: “Lïsten, A'll senn oot ma messenger aheid o ye, an he wull mak readie yer wye fer ye;  thair's a voice cryin oot ïn tha wiles: ‘Mak readie tha wye o tha Loard, mak hïs pads strecht fer hïm!’ ”  An sae ït cum aboot. Tha messenger appeart, an ït wus Jhone tha Baptiser. He leeved oot ïn tha wiles, praichin an tellin tha fowk the' shud be baptised fer tae show the' haed turnt awa frae thair sïns, an tae show the' haed turnt tae God fer hïm tae forgie thaim.  Aa tha fowk frae tha kintrie roon aboot Judea, an aa tha fowk frae tha cïtie o Jerusalem trevelt oot tae hïm on tha muir; an Jhone baptised ïn tha rïver Joardan thaim at confesst thair sïns.  Noo Jhone wore claes made o kemel's hair, wi a leather belt roon hïs mïddle, an he leeved bi aitin gresshoppers an wile honey.  An tha message he gien wus thïs: “Eftèr me, thair wull cum yin that ïs michtier ner me. A am no fït tae lowse hïs buits fer hïm.  A hae baptised yis wi wattèr, but yin wull cum that wull baptise yis wi tha Halie Spïrit.” At thon time, Jesus cum frae Nazareth ïn Galilee, an Jhone baptised hïm ïn tha Joardan.  An whaniver Jesus wus cumin oot o tha wattèr, tha heivens apent up, an tha Spïrit cum doon on hïm laik a doo.  An a voice cum frae tha heivens, sayin, “Ye ir ma sinn, ma hairt's delicht, an A'm weel plaised wi ye.” An at yinst tha Spïrit püt hïm awa ïntae tha wuldèrness.  He wus oot ïn tha wiles fer fowertie days, aa tha time bein tempit bi Satan. He wus surroonded wi wile anymals, an tha angels lukt eftèr hïm. Noo a while latèr, eftèr Jhone wus püt ïntae jail, Jesus cum ïntae Galilee, praichin tha Guid News o God.  “Tha time haes noo cum,” he saed, “an tha Kïngdom o God ïs nearhan. Turn awa frae yer wrangdaeins, an believe tha Guid News!” Yin day, whan Jesus wus waakin alang tha loch shore o Galilee, he saen Simon an hïs brither Andra throwin a neyt ïntae tha wattèr, fer the' wrocht at tha fïshin.  “Cum an follae me,” saed Jesus, “An A wull mak ye ïntae fïshers o men!”  An at yinst the' layed doon thair neyts, an the' follaed eftèr hïm.  Whan he went on a wee bït, he saa Jeames an hïs brither Jhone, tha sinns o Zebedee, ïn a bóat mennin thair neyts.  An at yinst Jesus caad thaim tae, an the' cum awa wi hïm as weel, leain thair faither Zebedee wi tha hired hans on tha bóat. An the' gaed ïntae Capernaum. An whan tha Sabbath day cum roon, he went ïntae tha Meetin Hoose, an begun tae taich.  Tha fowk that heerd hïm wur aa thunnèrstruck wi hïs taichin, fer he taicht thaim laik a bodie wi thortie, an no laik tha maistèrs o tha Laa.  Noo thair wus thïs man ïn thair Meetin Hoose wi an ïll spïrit,  an he scraicht oot lood, “Lea iz alane! Whut dae ye want wi iz, Jesus o Nazareth? Hae ye cum here tae dae awa wi iz? A ken richt weel wha ye ir. Ye ir tha Halie Yin o God.”  But Jesus chackt hïm an saed, “Houl yer wheesht, an cum oot o hïm!”  An tha ïll spïrit made tha man trimmle an shake, then ït gie a scraich, an cum oot o hïm.  The' wur aa thunnèrstruck, an the' axt yin anither, “Whut's thïs noo? Is thïs a new taichin? Fer e'en tha ïll spïrits dae as he tells thaim!”  An afore lang tha hale kintrie roon aboot Galilee wus hotchin wi tha news. An the' left tha Meetin Hoose rael quïck, an the' went alang wi Jeames an Jhone til tha hoose whar Simon an Andra leeved.  Noo Simon's ma-ïn-laa wus doon wi a faivir, an as shuin as Jesus cum ïn, the' toul hïm aboot hir.  Sae he gaed til hir bedside, tuk hir han an puud hir up. Strecht awa she coolt doon an she stairtit tae sarve an luk eftèr thaim. An that evenin, whan tha sin haed set, the' brocht til hïm aa tha seeck, an aa tha yins wi demons.  Tha hale toon wus gethert at tha dure.  An Jesus cured a quare lock o seeck fowk o thair monie ailments, an he driv oot a brave wheen o demons. But he wudnae let tha demons spake oot, fer the' kent wha he wus. Wile earlie tha nixt moarnin, whan ït wus still dairk, Jesus got up an left tha hoose, an went awa tae a place whar he cud be on hïs ain, fer tae pray.  An Simon an tha yins wi hïm went oot tae luk fer hïm.  Whaniver the' fun hïm, the' saed tae hïm, “Iverie yin's lukkin fer ye!”  An Jesus cum bak wi, “Cum on an we'll gang awa frae here tae tha toons roon aboot! A hae tae praich thair as weel, fer that's whut A cum here fer tae dae.”  Sae he trevelt aa roon aboot Galilee, praichin ïn thair Meetin Hooses, an drivin oot demons. An thïs leper cum tae Jesus, got doon on hïs knees, an begged hïm, “If ye hae a mine tae, ye can mak me clain!”  Feelin wile sorrie fer tha man, Jesus püt hïs han oot an toucht hïm, sayin, “A am wullin; ye'r bettèr!”  Richt awa tha leprosie quït hïm, an he wus weel agane.  Sae Jesus sent hïm awa, sayin tae hïm, “A'm warnin ye noo, awa ye gang, but tell naebodie. Jist show yersel tae tha preesht, an gie an offerin fer yer cleansin as Moses telt iz ïn tha Laa, fer a wutness tae yin an aa that ye'r weel agane!”  But insteed, tha man went an toul al roon whut Jesus haed daen fer hïm. Thïs meent that Jesus cudnae be saen gaun ïntae a toon; he haed tae stay oot ïn tha kintrie. But fowk still cum frae aa roon tae see hïm. Eftèr a wheen o days, Jesus cum bak tae Capernaum. An wurd went roon that he wus bak hame.  An monie fowk gethert thegither, an thair wus sitch a thrang, thair wus nae mair ruim, even ootbye tha dure. An Jesus wus praichin tha wurd tae thaim.  Then fower men cum tae tha hoose, cairryin a paralysed man.  An as the' cudnae git near tae Jesus fer tha thrang, the' dïgged a hole ïn tha ruif abain hïm; then the' lut doon tha mat throu tha hole the' haed made, wi thair seeck freen lyin on ït.  An whan Jesus saa whut faith the' haed, he saed tae tha paralysed man, “Ma sinn, yer sïns ïs aa forgien!”  Noo some maistèrs o tha Laa wus sïttin thïnkin thïs ower.  “Hoo cum thïs man dars tae taak laik thïs?” the' thocht. “It's naethin but blesphemie. Wha can forgie sïns but God alane?”  But Jesus knowed thair thochts an cud read thaim laik a buik. He saed tae thaim, “Hoo cum yis ir thïnkin laik thïs?  Is ït aisier tae tell a paralysed man, ‘Yer sïns ïs forgien ye’, or tae tell hïm, ‘Get up an waak, an tak yer mat wi ye’.  But jist sae as ye'll ken that tha Sinn o Man haes tha pooer tae forgie sïns here on irth...” - he saed tae tha paralysed man -  “A'm tellin ye, get up on yer feet, tak yer mat an awa hame tae yer ain hoose.”  Richt awa, up he got, gethert up hïs mat an waakit oot ïn front o thaim aa. Iveriebodie thocht that thïs wus a wunnèrfu sicht an gien glorie tae God, an saed, “We hae niver saen tha laik o thïs afore!” Yinst mair Jesus gaed doon tae tha loch shore. A bïg crood gethert roon hïm, an he stairtit taichin tha fowk.  Whan he wus waakin alang, he saa Alphaeus's sinn, Levi, sïttin ïn tha tex man's hut. “Follae me”, Jesus telt hïm, an Levi ris up an follaed hïm. Sae ït cum aboot, whan Jesus wus haein a bite tae ait at Levi's hoose, monie tex getherers an “sïnners” wus aitin alang wi Jesus an hïs follaers, fer thair wus aye a hale crood alang wi hïm.  Whaniver tha taichers o tha Laa an tha Pharisees saen hïm alang wi tha sïnners an tex men, the' axt hïs follaers, “Whut's he daein aitin wi tex getherers an sïnners?”  Whan Jesus heerd thïs, he saed tae thaim, “It's no tha fowk that's weel that haes need o a doctèr, but thaim that's seeck. A hinnae cum fer tae caa guid leevin fowk; ït's sïnners A hae cum tae caa.” Noo Jhone's follaers an tha Pharisees wur keepin a fast. An some fowk cum tae Jesus an axt hïm, “Hoo cum tha follaers o Jhone an tha Pharisees keep a fast, but your yins dïnnae?”  Sae Jesus cum bak wi thïs: “Dae ye thïnk fowk wud sït doon at tha spreed ïn a waddin faist alang wi tha bridegruim, an no tak a bite tae ait? Na, as lang as tha bridegruim ïs wi thaim, the' cannae fast!  But tha day wull cum, whaniver tha bridegruim wull be tuk awa frae thaim, an cum that day, the'll keep a fast.  Eftèr aa, ye wudnae shew a bït o new claith, that haesnae bin shrunk, on tae an oul cóat. If ye dae, tha patch wull teer awa tha sides o tha hole, an mak ït waur.  Nether wud ye pit new wine ïntae oul wineskïns. Fer ïf ye dae, tha skïns wull brust, an tha wine'll be skailt. An baith tha wine an tha skïns wull be ruint. But ye maun pit new wine ïntae new skïns.” Yin Sabbath day, Jesus wus waakin throu tha coarnfiels, an as the' wur makkin thair wye, hïs follaers stairtit tae pluck tha heids aff tha coarn.  An tha Pharisees saed tae Jesus, “Luk, the' shudnae be daein that! That's agin tha Laa on tha Sabbath day!”  Jesus saed tae thaim, “Hae ye no read aboot whut Davit daen whaniver hïm an hïs freens wus hung'rie an ïn want?  Dïd he no gang ïntae tha Hoose o God, whan Abiathar wus tha Heich Preesht, an dïd he no ait tha halie showbreid an gie ït tae tha ithers wi hïm forbye? Shair that wus agin tha Laa, fer naebodie but tha preeshts cud ait ït!”  An Jesus went on tae say, “Tha Sabbath wus made fer man; man wusnae made fer tha Sabbath!  Sae tha Sinn o Man ïs Loard o tha Sabbath anaa.” An Jesus went bak ïntae tha Meetin Hoose agane, an thair wus a man thair an hïs richt han wus wuthert.  An tha Pharisees kep thair een on hïm, tae see wud he hail tha man on a Sabbath day, fer ïf he dïd, the' cud hae sumthin agin hïm.  Jesus saed tae tha man wi tha baad han, “Stan up whar we can aa see ye!”  Then he saed tae tha fowk roon hïm, “On tha Sabbath, ïs ït richt tae dae guid or tae dae ïll, tae save life or tae dae awa wi ït?” But the' hel thair wheesht.  He turnt roon an gien thaim an ang'rie luk, an at tha same time he wus vext the' wur that haird-hairtit. He saed tae tha man, “Streetch oot yer han!” Sae he streetcht ït oot, an hïs han cum as guid as tha ither yin.  Richt awa tha Pharisees went oot an collogued wi Herod's follaers tae see hoo the' cud dae awa wi Jesus. But Jesus tuk hissel aff wi hïs follaers tae tha loch, alang wi a wile thrang o fowk that cum frae Galilee, Judea, Jerusalem an Idumea, frae tha ither side o tha Joardan, an even frae Tyre an Sidon, fer wurd o hïs mïracles haed trevelt faur an wide.  Tha crood wus that bïg, jundyin roon hïm on tha shore, that he toul hïs follaers tae mak a wee bóat readie fer hïm.  Fer he haed hailt that monie fowk, that aa tha yins wi an ailment püsht forrit tae touch hïm.  An whaniver fowk wi ïll spïrits saa Jesus, the' faad doon afore hïm, an tha spïrits cryed oot, “You ir tha Sinn o God!”  An he aye chairged thaim no tae tell oniebodie wha he wus. Then Jesus went ontae a muntin, an he caad tha yins he wantit wi hïm, an the' cum tae hïm.  An he pïckt oot twal tae be wi hïm, that he cud senn oot tae praich, an tae hae tha pooer [tae hail tha seeck] an tae drive oot demons. He gien tha twal tha name o “Possels”.  An thïs ïs whut the' wus caad: Simon (that Jesus caad Petèr), Jeames an Jhone, tha sinns o Zebedee (Jesus caad thaim “Boanerges”, mainin “Sinns o Thunnèr”), Andra, Phïlip, Bartholomew, Mattha, Tammas, Jeames (tha sinn o Alphaeus), Thaddaeus, Simon tha Zealot, an Judas Iscariot (tha yin that bethrayed Jesus). Sae Jesus went bak ïntae tha hoose whar he wus stappin ower, an thair wus that monie fowk croodin roon aboot thaim, that the' cud get nae peace tae hae oniethin tae ait.  Becas o whut wus happenin, Jesus' freens tried tae tak tha houl o hïm, fer the' thocht he wus oot o hïs mine.  An some maistèrs o tha Laa cum frae Jerusalem saed, “Beelzebul haes taen hïm ower. It's tha heidyin o tha demons that's giein hïm tha pooer tae cast oot ither demons!”  An Jesus caad thaim ower tae hïm an raisoned wi thaim, sayin, “Hoo can Satan cast hissel oot?  If a kïngdom ïs divïd agin ïtsel, ït maun faa sinnerie.  An ïf a femlie ïs divïd agin ïtsel, ït cannae stan.  Sae ïf Satan rises up agin hissel, an ïs divïd, then he cannae stan, an that's tha enn o hïm!  Shair naebodie can brek ïntae a strang man's hoose an ramseck ït, afore he haes tyed up tha strang man. Eftèr that, he can plunner awa!  A tell ye thïs, men can be forgien blesphemies an aa ither kines o wrangdaeins. Thair'll be nae forgiein fer hïm that spakes blesphemies agin tha Halie Spïrit, but! Fer that sïn, an tha guilt o ït, bides fer iver an aye.”  Noo Jesus saed aa thïs, becas tha fowk cum frae Jerusalem wur chairgin hïm wi haein an ïll spïrit. An tha mither an brithers o Jesus cum lukkin hïm at tha hoose whar he wus stappin, an the' caad fer hïm tae cum oot.  Summodie ïn tha crood sïttin lïstenin tae hïm toul hïm, “Yer mither an yer brithers [an sïstèrs] ir ootbye. The' ir wantin ye!”  An Jesus cum bak wi, “Wha's ma mither, an wha's ma brithers?”  An he lukt at tha crood sïttin aa roon hïm an saed, “These yins here ir ma mither an brithers!  Fer thaim at daes tha wull o God, them's ma brither, ma sïstèr, an ma mither.” Yinst mair Jesus begun lairnin fowk alang tha loch shore. A wile thrang o fowk haed gethert roon aboot hïm, sae he got ïntae a bóat that wus oot on tha wattèr. He sut doon an toul tha yins on tha shore a hale wheen o thïngs bi parables. Amang thaim wus thïs yin.  “Lïsten here [noo]! Thair wus thïs fairmer went oot tae saa seed.  Whan he wus scattèrin tha seed, some drapt doon alang tha pad an tha burds flew doon an peckt ït up.  An some fell on roakie grun whar thair wusnae much clye. It sprung up quïck, becas tha clye wus shalla,  but as shune as ït brairdit an tha sin cum oot, tha plants wus scorcht, an the' deed aff acause the' haed nae ruits.  Ither seed faad doon amang thoarns, an tha thoarns sprung up, tuk ower an chokt ït. Sae thair wus nae yiel.  But a lock drapt on tae guid grun. It daen weel an gien a guid hairst: thurtie, sïxtie or a hunnèr times mair.”  An Jesus saed, “Let hïm that haes ears ïn hïs heid tak tent!” An whan he wus on hïs ain, some o tha fowk that wus alang wi tha Twal axt hïm aboot hïs parables.  “Tha saicret o tha Kïngdom o God haes bin gien tae ye,” saed Jesus, “but tae thaim that's ootside tha Kïngdom, A taak ïn parables;  sae that ‘The' micht aye be lukkin, but niver see, an aye lïstenin, yit niver unnèrstan; less the' micht turn an [thair sïns] be forgien.’ ” An Jesus saed, “If ye dïnnae unnèrstan thïs parable, hoo ir ye gaun tae unnèrstan aa tha rest?  Tha bodie that scattèrt tha seed wus sowin tha wurd o God.  Then some fowk ïs laik tha seed that faad doon nixt tha pad. As shune as the' hear tha wurd, alang cums Satan an taks ït oot o thair hairts.  An ït's jist tha same wi tha seed that fell on tha staney grun. The' hear tha wurd an richt awa tak ït ïn wi a gled hairt.  But the' hae nae ruit sae the' cannae houl on tae ït whan haird times an trouble cums acause o God's wurd, an sae the' jist gie up.  An thair's ither fowk akin tae tha seed that wus sowed amang tha thoarns.  The'r aye worryin, rinnin eftèr money an hung'rin fer thïngs the' hinnae got. An sae thair's nae crap, fer tha wurd haesnae a chaunce tae growe.  Ither fowk ïs laik tha seed sowed on guid grun. The' hear tha wurd, tak ït tae thair hairts, an ït gies a guid yiel: thurtie, sïxtie an a hunnèr times mair.” An Jesus saed tae thaim, “Wud ye iver thïnk o brïngin ïn a lamp an pittin ït unnèr a boul or tha bed? Na. Ye wud pit ït up on a stan.  Fer thair's naethin hïd that'll no be brocht oot ïntae tha licht, an thair's nae saicret that'll no be brocht oot ïntae tha apen.  Let hïm that haes ears ïn hïs heid tak tent!”  An he saed tae thaim, “Mine hoo yis lïsten. Fer tha misure yis gie wull be tha misure yis get. Ay, an ït'll be even mair.  Fer hïm that haes plentie wull be gien mair. An hïm that haes lïttle, even whut he haes wull be tuk awa frae hïm.” An Jesus saed, “Tha Kïngdom o God ïs jist laik thïs. Tha fairmer scattèrs seed on tha grun.”  “Day an nicht, nae mettèr ïf he's up an aboot or sleepin, tha seed sprouts up an growes, tha mair he daesnae unnèrstan whut maks ït growe.  Tha seed growes ïn tha clye ïtsel, furst tha braird shows, then tha staaks, an then tha heids cums on tha tap o tha staaks.  Then whan tha crap ïs ripe, tha fairmer taks tha heuk tae ït, fer hairvest time ïs cum.” An agane he saed, “Whut d'ye thïnk tha Kïngdom o God ïs laik? Noo, whut storie cud A tell that wud pit ït ower tae ye?  It ïs laik a wee bït mustèrt seed plantit ïn tha grun, tha weeest seed o aa.  But whan ït growes, ït gets bïgger an bïgger, tae ït's tha bïggest plant ïn tha gairden, wi a spreed o brenches tha burds can roost unnèr, ïn oot o tha sin.”  An Jesus toul a hale wheen o parables laik these tae tha fowk, tae halp thaim unnèrstan.  He niver saed ocht tae thaim wi'oot uisin parables. But whan hïm an hïs follaers wur on thair ain, he toul thaim whut ït aa mained. Whan evenin cum roon, he saed tae hïs follaers, “C'mon an we'll gang ower tae tha ither side o tha loch”.  Whaniver tha thrang wus sent hame, Jesus wus aareadie ïn tha bóat, sae the' stairtit oot alang wi some ither wee bóats fer tha faur side.  Aa at yinst, a bïg wun ris up. Thair wus a pooerfu stoarm an tha waves wus batin ower tha side o tha bóat tae ït wus near fu o wattèr.  Jesus wus sleepin ïn tha bak o tha bóat, on a pïlla. Hïs follaers ris hïm yellin, “Maistèr, dae ye no care ïf we aa droon?”  Up he got, he chackt tha wun an he saed tae tha waves, “Be quait! Lown doon!”. Then tha wun drapt an ït wus aa peace an quaitness.  An Jesus saed tae thaim, “Hoo cum yis ir sae feart? Hae ye nae faith yit?” Eftèr aa thïs,  the' wur hairt-scarred an saed tae yin anither, “Whut kine o a man ïs thïs? Even tha wun an tha waves daes as he bïds thaim!” Sae the' went iver tae tha ither side o tha loch, tae tha lan whar tha Gerasenes leeved.  An whaniver Jesus wus gettin oot o tha bóat, [richt awa] a man wi an ïll spïrit cum oot frae tha graveyaird fer tae meet hïm.  Thïs man leeved amang tha tombs an naebodie cud houl hïm doon, no e'en wi chains.  Fer the' wud langelt hïm han an fit, but he puud tha chains sinnerie an tha fettèrs he brauk apairt. Naebodie wus strang eneuch tae curb hïm.  An he wud sprachle aboot nicht an day amang tha tombs an braes, scraichin, an cuttin hissel wi stanes.  Whaniver he saen Jesus a lang róads aff, he run an he faad doon on hïs knees afore hïm.  He guldèrt at hïm, “Whut ïs ït ye ir eftèr wi me, Jesus, sinn o tha maist heich God? In tha name o God, wud ye quït tormentin me!”  Fer Jesus haed aareadie saed tae hïm, “Cum oot o tha man, ye ïll spïrit.”  An Jesus axt, “Whut dae the' caa ye?” “Ma name's Legion,” cum tha answer, “fer thair's a hale lock o iz.”  An he kep on beggin Jesus no tae senn thaim awa oot o thon kintrie.  Noo nearhan on tha braeside wus a bïg herd o pïgs hokin fer food.  An tha spïrits plaidit wi Jesus, “Senn iz owerbye tae tha pïgs, let iz gang ïntae thaim.”  An sae Jesus allooed thaim. An tha ïll spïrits cum oot o tha man, an the' went ïntae tha pïgs, an tha herd - aa twa thoosan o thaim - tuk aff doon tha hïll, heid furst ïntae tha loch, an tha hale lock o thaim wus droont ïn tha wattèr. Tha yins mindin tha pïgs run aff an toul whut haed tuk place tae tha fowk ïn tha toon an kintrie roon aboot. An the' aa cum oot tae see ït fer thairsels.  Whaniver the' cum tae Jesus, the' saen tha man that haed bin taen ower wi tha legion o ïll spïrits sïttin thair quait, wi hïs claes on hïm, an richt ïn tha heid. An the' wur hairt-scarred.  Thaim at haed saen ït toul tha fowk tha ïns an oots o whut haed happent tae tha man wi tha ïll spïrits, an aboot tha pïgs forbye.  An tha fowk begun plaidin wi Jesus tae quït thair kintrie.  Whaniver Jesus wus gettin aboord tha bóat, tha man that haed bin tuk iver wi ïll spïrits rhymed on an on at hïm, tae let hïm gang wi hïm.  But Jesus wudnae alloo hïm, an he saed tae hïm, “Awa hame tae yer ain yins, an tell thaim tha much tha Loard haes daen fer ye, an hoo he's haed mercie on ye.”  Sae aff tha man went, an stairtit tellin fowk roon tha Ten Toons whut aa Jesus haed daen fer hïm. An the' wur aa dumfoonèrt. Noo whaniver Jesus went bak ïn tha bóat tae tha ither side o tha loch, a hale thrang o fowk gethert roon hïm on tha shore.  An thair wus thïs man bi tha name o Jairus, yin o tha heidyins o tha Meetin Hoose, cum up tae Jesus, an he faad doon on hïs knees afore hïm.  He plaidit sair wi Jesus, sayin, “Ma wee dochtèr ïs deein. Cud ye no cum an lay yer hans on hir, sae she'll get bettèr an no dee?”  An Jesus went alang wi hïm. A bïg thrang o fowk follaed hïm, croodin ïn on hïm.  Thair wus thïs wumman amang thaim, that haed bother wi bleedin fer twal year.  She haed tholed a hale lock unnèr monie doctèrs, an eftèr spennin aa she haed, she wus nae bettèr but jist gettin tha waur.  Noo she haed heerd aboot Jesus. She cum up behin hïm ïn tha thrang, an toucht hïs cloke,  becas she thocht: “If A cud jist touch hïs claes, A wull be made weel agane!”  Sae she dïd ït, an strecht aff tha bleedin stapt. An she felt ïn hir bodie that she wus rïd o hir bother.  Richt awa, Jesus kent tha pooer haed gan oot o hïm. He turnt roon tae tha crood, an he axt, “Wha toucht ma claes?”  An hïs follaers cum bak wi thïs: “Shair luk at aa tha fowk croodin roon ye, an ye ir axin, ‘Wha toucht me?’ ”  But Jesus kep lukkin roon tae see wha haed daen ït.  Then tha wumman, knowin fine weel whut haed happent tae hir, cum an faad doon at hïs feet, trimmlin wi fear, an toul hïm tha hale truith.  “Dochtèr,” he saed til hir, “yer faith haes made ye weel. Gang ïn peace; ye ir redd o yer trouble.” While Jesus wus still taakin, some men cum up frae tha hoose o Jairus. “Yer dochtèr ïs deid,” the' saed tae hïm. “Ye neednae bother tha maistèr onie mair.”  Takkin nae heed o whut the' saed, Jesus toul Jairus, “Dïnnae be feart; jist believe.”  Jesus wudnae alloo oniebodie tae gang wi hïm apairt frae Petèr, Jeames an Jhone, Jeames' brither.  Whaniver the' cum tae tha hame o tha heidyin o tha Meetin Hoose, Jesus saa a hale stïr amang tha fowk, wi thaim aa roarin an greetin.  He went ïn an saed tae thaim, “Whut's aa thïs narration an yowlin aboot? Tha wee lass ïs no deid, she's jist sleepin.”  But the' lacht at hïm. Sae he püt thaim aa oot, an he tuk tha wean's mither an faither an tha follaers that wur wi hïm, an he went ïn whar tha wee lass wus.  Takkin hir bi tha han, he saed tae hir, “Talitha cumi!” (mainin, “Wee lass, A say tae ye, up ye get!”).  Richt awa tha wee lass got up on hir feet an waakt aboot. She wus twal yeir oul. At thïs the' wur aa clain flebbergestit.  He bïd thaim on nae accoont tae tell oniebodie ocht aboot ït, an he toul thaim tae gie hir a bite tae ait. Eftèr thïs Jesus quït thaim pairts an went on bak tae hïs hametoon , alang wi hïs follaers.  An whaniver tha Sabbath day cum roon, he stairtit taichin tha fowk thair ïn tha Meetin Hoose, an monie that heerd hïm wur stoondit. “Whar dïd he get aa thïs frae?” the' axt. “Whut's aa thïs wusdom that he's bin gien, that sitch mïracles ir wrocht bi hïs hans!  Is thïs no jist tha cairpentèr? An he's Mary's sinn, ïsn't he, an tha brither o Jeames, Joseph, Judas an Simon? Is hïs sïstèrs no here wi iz?” An the' tuk umrage at hïm.  But Jesus saed tae thaim, “A proaphit's niver weel thocht o ïn hïs hametoon, amang hïs freens or ïn hïs ain hoose.”  He cudnae dae onie mïracles thair, apairt frae layin hïs hans on twarthie seeck fowk an makkin thaim bettèr.  An he wus tuk bak wi thair want o faith. Then Jesus went roon aa tha vïllages lairnin tha fowk. An caain hïs twal follaers roon hïm, he sent thaim oot ïn twas an gien thaim pooer ower tha ïll spïrits.  Thïs wus hïs bïddin: “Tak naethin fer tha róad apairt frae a stav - nae breid, nae baag, nae copper coins ïn yer girthpooch.  Pit sannals on yer feet an tak jist tha claes on yer bak.  Whutiver hoose yis ir stappin ïn,” he saed, “bide yer time ïn ït til yis tak yer lave o tha toon.  An ïf tha fowk ïn onie place wull no mak yis walcum or gie yis a hearin, dicht tha stour aff yer feet as yis ir leain, as a wutness an warnin tae thaim.”  An sae the' went oot, praichin that fowk shud turn frae thair sïns.  The' driv oot monie ïll spïrits, an the' anointit monie seeck fowk wi oiyle an made thaim bettèr. Kïng Herod Antipas got wun o thïs, fer tha hale kintrie wus taakin aboot Jesus. Some fowk wur sayin that Jhone tha Baptiser wus ris frae tha deid, an that wus hoo he cud dae sitch michtie warks.  Ithers thocht ït wus tha proaphit Elijah. An yit ithers thocht he maun be a proaphit laik yin o tha proaphits o tha oulden days.  Whaniver Herod heerd thïs he saed, “Thon Jhone that A haed tha heid tuk aff, he's cum bak tae life agane!”  Fer afore thïs, Herod haed gien oardèrs tae hae Jhone brocht ïn, tyed up, an püt ïn jail. He daen thïs acause o Herodias that he haed merriet, tha mair she wus hïs brither Phïlip's wife.  An Jhone haed saed tae Herod, “It's agin tha laa fer ye tae tak yer brither's wife fer yersel.”  Sae Herodias haed ït ïn fer Jhone. She wud hae kïllt hïm but she cudnae get at hïm.  Fer Herod haed a guid regaird fer Jhone; he kent he wus a strecht an halie man, sae he kep hïm oot o hairm's wye. Whan he heerd Jhone, ït bothert hïm, but aa tha same he aye lïstened tae hïm wi a gled hairt.  At lang last Herodias got hir chaunce on Herod's birthday. He wus houlin a bïg spreed fer aa tha heidyins o tha palace, tha genèrls, an tha tap men o Galilee.  Whan Herodias' dochtèr cum ïn an daunced, ït plaised Herod an thaim that sut alang wi hïm. Tha kïng saed tae hir, “Ax fer ocht ye want an A'll gie ït tae ye.”  He gien hir hïs wurd on oath; “Ax whut ye wull, an A'll gie ït tae ye, up tae a half o ma kïngdom.”  An she went oot an saed tae hir mither, “Whut'll A ax fer?” An tha mither saed bak tae hir, “Ax fer tha heid o Jhone tha Baptiser!”  Wi that, tha dochtèr run bak ïn afore tha kïng an she saed, “Whut A want ïs tha heid o Jhone tha Baptiser, richt noo, on a plattèr!”  Tha kïng wus wile sorrie, but becas o tha oath he haed tuk, an acause o tha yins wi hïm roon tha table, he dïdnae dar gae bak on hïs wurd.  Sae richt awa tha kïng sent aff a sodger, tae gang an brïng tha heid o Jhone tha Baptiser bak wi hïm. Tha man went awa, an he tuk Jhone's heid aff ïn tha jail.  He brocht ït bak on a plattèr, gien ït tae tha lassie, an she gien ït tae hir mither.  An whaniver Jhone's follaers heerd tell o ït, the' cum an tuk hïs bodie, an the' layed ït oot ïn a tomb. Noo tha possels cum bak tae Jesus frae thair trevelin, an the' toul hïm aa the' haed daen, an whut the' haed lairnt tha fowk.  An whar the' wur at, thair wus that monie cumin an gaun, that the' cudnae even get peace tae hae ocht tae ait. Sae Jesus saed tae thaim, “Cum awa on yer lane tae a quait place, an tak ït aisie fer a bït.”  Sae the' went awa ïn a bóat bi thair lane tae a quait place.  Noo monie fowk saa thaim as the' wur gaun aff, an kent wha the' wur, sae the' run on aheid on thair fit frae oot o aa tha toons, an the' got thair afore thaim.  An whan Jesus cum tae lan, he fun a hale thrang o fowk fornent hïm; an hïs hairt went oot tae thaim, fer the' wur laik sheep wannèrin wioot a herd tae luk eftèr thaim. An he begun tae lairn thaim monie thïngs.  An whan ït wus wearin late, hïs follaers cum an saed tae hïm, “It's dailygan, an thïs ïs a richt oot o tha wye place.  Senn these fowk awa tae tha fairm hooses an clachans roon aboot, tae buy thairsels a bite tae ait!”  But Jesus saed bak tae thaim, “Yous gie thaim sumthin tae ait!” An the' saed, “Whut wud we buy ït wi? It wud tak a wee foartune  tae buy fer thaim aa!”  “Whut hae ye tae ait?” qo Jesus. “Awa an fin oot!” Sae awa the' gan tae fin oot, an the' cum bak an toul hïm, “We hae five bannocks an twa fïsh.”  Sae Jesus bïd thaim aa sït doon ïn locks on tha green gress.  An the' sut doon ïn groups o hunnèrts an fïfties.  An takkin tha five bannocks an tha twa fïsh, he lukt up tae heiven, he blisst an brauk tha bannocks, an he kep giein thaim tae hïs follaers tae han oot tae tha fowk. An he divïd tha twa fïsh amang thaim aa as weel.  The' aa et thair fïll,  an the' gethert up aa tha wee bïts o breid an fïsh, eneuch tae fïll twal creels.  Thaim five bannocks haed fed five thoosan men! Richt awa, Jesus toul hïs follaers tae get aboord tha bóat, an tae gang on aheid o hïm tae tha ither side fornent Bethsaida, while he toul tha thrang o fowk tae gang hame.  An eftèr leain thaim, he went up tha muntin fer tae pray.  At dailygan, tha bóat wus oot ïn tha mïddle o tha loch, an Jesus wus on hïs lane on tha lan.  He saen tha follaers pu'in haird on tha oars, fer tha wun wus blaain agin thaim. An aboot tha fowerth watch o tha nicht he gaed oot tae thaim, waakin on tha wattèr! He wus aboot tae pass bye thaim,  but whaniver the' saen hïm waakin on tha wattèr, the' jaloused he wus a wraith. An the' yellt oot,  fer the' aa saen hïm an the' wur hairt-scarred. Strecht awa he spauk oot tae thaim, an he saed, “Tak hairt! It's masel. Dïnnae be feart!”  Then he climmed up ïntae tha bóat alangside o thaim, an tha wun deed doon. The' wur aa dumfoonèrt, an thocht ït wus ower ocht,  fer the' cudnae mak onie sense o tha mïracle o tha bannocks the'd wutnesst. Thair hairts jist wurnae apen tae ït. An whan the' gaed bak ower tha loch agane, the' cum tae lan at Gennesaret, an the' drapt enchor thonner at tha shore.  Noo whaniver the' steppit oot o tha bóat, richt awa tha fowk kent wha Jesus wus.  The' run roon tha hale kintrieside, an the' stairtit tae cairrie tha seeck on mats tae whariver the' heerd he wus at.  An noo iveriewhar he went - ïntae tha clachans, tha toons, or oot ïn tha kintrie - the' püt tha seeck oot on tha grun ïn an apen place, whar he cud see thaim. The' besocht hïm tae let thaim touch even tha enn o hïs robe; an aa that toucht ït wus makkit weel agane. Noo thair wus some Pharisees, an maistèrs o tha Laa, that haed cum frae Jerusalem, an the' gethert roon Jesus.  An the' fun faut whaniver the' saa some o hïs follaers aitin breid wi hans that wurnae clain, that's tae say, the' haednae waasht thaim.  (Tha Pharisees an aa tha Jews dïnnae ait afore waashin thair hans, houlin tae tha tradeetion o tha eldèrs.  Whan the' cum frae tha mairket, the' dïnnae ait oniethin less the' gie ït a waash furst. An monie anither thïng the' houl tae as weel, sitch as tha richt wye tae clain thair bickers an jugs, thair copper kettles [an tables].)  Then tha Pharisees an tha maistèrs o tha Laa axt Jesus, “Fer why dae yer follaers leeve wioot onie regaird tae tha wye ït wus hannit doon frae oor eldèrs, aitin breid wi thair hans no waasht?”  He saed bak tae thaim, “Isaiah got ït richt whan he proaphesied aboot yous hippycrates; as ït's writ doon: ‘Thïs nation honours me wi thair mooth,’ says God, ‘but thair hairt ïs faur awa frae me. Thair woarship's nae use ava; thair taichins ir naethin but man-made rules an regulations.’ Fer yis lea aside tha commauns o God, an houl on tae tha tradeetions o men [laik tha waashin o pots an bickers; an monie anither thïng yis dae.]” An he went on tae tell thaim, “Yis hae a quare wye o pittin aside tha laas o God, sae as ye can houl tae yer ain tradeetions!  Fer Moses saed, ‘Honour yer faither an yer mither’, an, ‘Oniebodie that miscaas thair faither or mither maun be püt tae deith’.  But yous say that ït's aa richt fer a bodie tae say tae hïs faither or mither: ‘A cannae gie yis onie halp becas A hae vood tae gie whut A hae tae God.’ ,  An yous let hïm dae naethin mair fer hïs faither or mither.  Sae becas o thïs yis mak a nonsense o tha wurd o God bi yer tradeetion hannit doon. An monie anither thïng yis dae laik that.” Jesus caad tha thrang tae hïm agane an saed, “Lïsten tae me, iverie yin o yis, an unnèrstan thïs:  whut gaes ïntae ye frae tha ootside daesnae sullie ye, but ït's whut cums oot o yer hairt that sullies ye.  [Let hïm that haes ears ïn hïs heid tak tent!]”  Eftèr he left tha crood o fowk an gan ïntae tha hoose, hïs follaers axt hïm aboot thïs parable.  “Ir yous as slow on tha uptake as tha ithers?” he axt. “Dae yis no see that ït's no whut yis ait that'll sullie ye?  Fer ït daesnae gae ïntae yer hairt, but ïntae yer belly, an then passes on oot doon tha drain.” (Bi thïs, Jesus wus sayin that onie soart o mait wus “clain”.)  He went on tae say, “It's whut cums oot o yer hairt that sullies ye.  Fer ït's frae wi'in yer hairt aa tha wïckit thochts cum: lustin an thievin, murdèr an adultèrie,  greed, doonricht baadness, deceit, fïlthynis, blekinin fowk's cherectèr, blesphemin, pride, an iverie kine o fuilishnis.  Aa these wïckit thïngs cum frae tha inside; ït's thaim that sullies a bodie.” Eftèr that Jesus left Galilee, an went awa tae tha dïstrict roon Tyre [an Sidon]. He stapt ïn a hoose, an dïdnae want oniebodie tae ken ït; but fer hïm thair wus nae hidin.  Fer richt awa, a wumman that haed a wee lass wi an ïll spïrit cum tae hïm as shune as she heerd he wus thair. She faad doon on hir knees afore Jesus, an plaidit wi hïm tae drive tha ïll spïrit oot frae hir dochtèr. Tha wumman wus a Greek, wi nae Jewish breedin, frae tha region o Syrophoenicia.  “A shud gie tha weans thair fïll furst,” he saed tae hir, “fer ït's no richt tae tak tha weans' breid an clod ït tae tha wee dugs!”  “Ay, Loard,” saed she, “but still wi aa, e'en tha wee dugs unnèr tha table gits aitin tha weans' crumbs.”  “That's a guid answer, an becas o ït,” qo he til hir, “whan ye gae bak hame ye'll fin tha ïll spïrit haes left yer dochtèr.”  An whaniver tha wumman cum hame, richt eneuch she fun tha wee lass lyin quait ïn hir bed, an tha ïll spïrit gan awa. Eftèr that Jesus left tha dïstrict o Tyre an he went bak doon tae tha Loch o Galilee, passin throu Sidon an tha Ten Toons on hïs wye.  Some fowk brocht tae hïm a man that wus deef an cud harlie taak, an the' plaidit wi hïm tae lay hïs han on hïm.  Eftèr takkin hïm tae tha side, awa frae tha thrang, Jesus püt hïs fïng'rs ïntae tha man's ears. Then he sput an toucht tha man's tung wi hïs spïttle.  He lukt up tae heiven, an giein a bïg seich he saed tae tha man, “Ephphatha!” (tha Aramaic mainin, “Be apent!”).  Wi that, tha man's ears wus apent, hïs tung wus lowst an he stairtit tae spake laik ither fowk.  Jesus gien thaim oardèrs no tae tell oniebodie. But tha mair he warnt thaim, tha mair the' kep on taakin aboot ït.  Fowk wur flebbergestit. “He haes daen aa thïngs weel,” the' saed. “He even maks tha deef tae hear an tha dum tae spake.” Roon aboot thon time, whaniver a bïg thrang o fowk haed gethert thegither an the' haed naethin tae ait, Jesus caad hïs follaers tae hïm, an he toul thaim,  “Ma hairt gaes oot tae these fowk, acause the' hae bin here wi me thïs thrie days an the' hae naethin lef tae ait;  If A senn thaim awa hame, the'll drap wi hung'r alang tha róad. Fer some o thaim haes cum a lang wye.”  “Oot here ïn tha wiles, hoo cud we fin eneuch tae fïll thaim?” axt hïs follaers.  “Whut feck o breid hae ye?” axt Jesus. An the' saed, “Seiven loafs.”  Then Jesus bïd tha crood o fowk sït thairsels doon on tha grun. An he tuk tha seiven loafs, gien thenks tae God fer thaim, brauk thaim up ïn bïts, an gien thaim tae hïs follaers tae han oot tae tha crood. An that's whut the' daen.  An summodie haed twarthie wee fïsh. Sae he blisst thaim tae, an toul hïs follaers tae gie thaim oot as weel.  An eftèr tha fowk haed et thair fïll, tha follaers gethert up tha fu o seiven creels o leains.  In aa, thair wus aboot fower thoosan fowk thair that day. An the' wur aa sent bak hame.  An richt awa Jesus got ïntae a bóat alang wi hïs follaers, an the' crosst ower tae tha kintrieside roon bi Dalmanutha. Thair wus some Pharisees cum oot, an the' stairtit tae quïz hïm, an axt hïm tae gie thaim a sign frae heiven. The' wur jist tryin tae ketch hïm oot.  Jesus gien a bïg seich frae deep doon, an saed, “Fer why daes fowk ïn thïs day an age keep lukkin fer a sign? A'm tellin yis, thair wull be nae sign gien tae thaim!”  An he got ïntae tha bóat an left thaim, an went ower tae tha ither side o tha loch. Noo tha follaers dïdnae mine tae tak breid wi thaim, an the' haed nae mair than yin loaf atween thaim on tha bóat.  An Jesus chairged thaim, sayin, “Luk oot fer tha yeast o tha Pharisees, an tha yeast o Herod.”  An the' taakt amang thairsels, sayin, “Thïs ïs aa becas we hae brocht nae breid.”  Jesus knowed whut the' wur thïnkin, an he axt thaim, “Why ir yis taakin aboot haein nae breid? Dae yis no see? Dae yis no unnèrstan yit? Is yer hairts still that haird?  Yis hae een - ir yis blin? Yis hae ears - ir yis deef? Dae yis no mine ocht ava?  Whaniver A divïd tha five loafs amang tha five thoosan, hoo monie baskets o leains dïd yis lïft?” “Twal,” the' saed.  “An whan A divïd tha seiven loafs amang tha fower thoosan, hoo monie creels fu o leains dïd yis lïft?” “Seiven,” the' answert.  An Jesus saed tae thaim, “Then hoo cum yis still dïnnae unnèrstan?” The' cum tae Bethsaida, an some fowk brocht a blin man tae Jesus, an plaidit wi hïm fer tae pit hïs hans on hïm.  He tuk tha blin man bi tha han an waakt hïm oot o tha vïllage. An whan he haed sput on tha man's een an püt hïs hans on hïm, Jesus axt, “Dae ye see ocht?”  Tha man lukt up an saed, “A can see fowk, but the' luk laik trees waakin aboot.”  Yinst mair Jesus püt hïs hans on tha man's een. Then hïs een apent wide, an hïs sicht cum bak. An he saa iveriethin roon hïm, clear an plain.  An Jesus sent hïm awa hame, sayin, “Dïnnae even be gan near tha vïllage, [an dïnnae be tellin oniebodie thair]!” Jesus an hïs follaers gaed on up tae tha vïllages roon Caesarea Phïlippi. An on tha wye thair, he axt hïs follaers thïs: “Wha dae fowk say that A am?”  “A wheen wud say Jhone tha Baptiser,” the' answert. “Some wud say Elijah; an ithers, yin o tha proaphits.”  “But whut aboot yersels?” Jesus axt. “Wha dae you say that A am?” An Petèr answert, “You ir tha Christ, sae ye ir!”  An Jesus gien thaim a warnin tae mak shair an tell naebodie aboot hïm. Then he begun taichin hïs follaers that tha Sinn o Man wud hae tae suffer monies a thïng. He wud be gien tha coul shoodèr bi tha eldèrs, tha heid preeshts an tha maistèrs o tha Laa; he maun be püt tae deith an eftèr thrie days he wud rise agane frae tha deid.  Jesus spauk oot apenlie aboot thïs, an Petèr tuk hïm tae tha yin side an stairtit tae scoul hïm fer ït.  But turnin roon an lukkin at hïs follaers, Jesus chackt Petèr. “Git ahint me, Satan!” saed he. “Fer ye gie nae thocht tae tha thïngs o God. Yer heid's fu o tha thïngs o men!” Then he caad tha crood thegither alang wi hïs follaers an saed, “If oniebodie's lukkin tae follae me, he maun ferget aboot hissel aathegither, tak up hïs cross an stïck clase tae me.  Fer whaiver wants tae save hïs life wull loass ït, but hïm that loasses hïs life on accoont o me an tha Guid News wull save ït.  Whut guid ïs ït fer a bodie tae get tha hale warl, an yit tae loass hïs ain sowl?  Thair's naethin a man cud gie tae get bak hïs ain sowl, shair thair's no?  Fer ïf oniebodie ïs no wullin tae stan up fer me an ma wurds ïn thïs wïckit an godless day an age, then tha Sinn o Man wull no stan up fer hïm whan he cums ïn hïs Faither's glorie wi tha halie angels.” Jesus saed tae thaim, “Lïsten, thair's yins stud here theday that fer sartin wull no dee afore the' see tha Kïngdom o God cum wi pooer.” An eftèr sïx days haed gan bye, Jesus tuk Petèr, Jeames an Jhone alang wi hïm up ïntae a heich muntin tae be bi thairsels, an richt afore thair verie een, tha hale luk o hïm wus changed.  Hïs claes aa stairtit shinin, [white as snaa], faur whiter than onie bleacher cud iver mak thaim.  An lo an behoul, Elijah an Moses appeart, taakin thegither wi Jesus.  An Petèr saed tae Jesus, “Rabbi, A'm gled we ir here tae see thïs. Cum on an we'll big thrie shiltèrs, yin fer you, yin fer Moses an yin fer Elijah!”  Fer he dïdnae know whut else tae say, becas the' wur scarred oot o thair wuts.  An a clood cum doon an hïd thaim, an a voice cum oot o tha clood an saed, “Thïs ïs ma Sinn that A love, lïsten tae hïm!”  An aa o a suddent, whaniver the' lukt roon, thair wus naebodie thair but thairsels an Jesus. An on tha wye doon frae tha muntin, he oardèrt thaim no tae tell oniebodie whut the' haed saen til tha Sinn o Man haed ris up frae tha deid.  Sae the' daen as the' wur toul, but the' kep wunnèrin amang thairsels whut thïs risin frae tha deid wus aa aboot.  An the' axt hïm, “Hoo cum tha maistèrs o tha Laa tell iveriebodie that Elijah haes tae cum furst, afore tha Messiah?”  An he saed bak tae thaim, “Deed ay, Elijah wus tae cum furst tae get aa readie fer tha Messiah. Then ïf that's tha wye o ït, hoo cum ït's writ doon ïn tha Guid Buik, that tha Sinn o Man , maun suffer monie thïngs, an the' wud aa turn agin hïm.  But A'm tellin ye, Elijah haes aareadie bin an gan , an the' daen jist whutiver the' laikt wi hïm, as tha Guid Buik saed the' wud.” An whaniver the' cum bak doon tae hïs ither follaers, the' saa a wile crood roon thaim, an some maistèrs o tha Laa thrawin wi thaim.  An tha crood o fowk wus aa bye thairsels wi excitement whaniver the' saa Jesus, an the' run up tae bïd hïm walcum.  Jesus axt tha maistèrs o tha Laa, “Whut's thïs thraw aboot?”  An yin o tha crood saed bak tae hïm, “Maistèr, A hae brocht ma sinn tae ye, fer he haes an ïll spïrit an cannae taak.  An whan ït taks hoult o hïm, he gangs ïntae a fït an he faas doon, foamin at tha mooth an scringein hïs teeth, an he's jist wastin awa. A axt yer follaers tae rïd hïm o tha spïrit, an the' cudnae dae ït!”  An he saed, “O you faithless fowk, hoo lang wull A be wi ye afore yis believe? Hoo lang dae A hae tae pit up wi ye? Brïng tha wee lad tae me!”  Sae the' brocht hïm, an whaniver tha spïrit saa Jesus, ït sent tha lad ïntae a fït, an he faad tae tha grun, rowlin aboot an foamin at tha mooth.  “Hoo lang haes he bin laik thïs?” Jesus axt tha faither. An he saed, “Since he wus a wean.  An monies tha time ït haes throwed hïm ïntae tha fire an ïntae tha wattèr as weel, tae dae awa wi hïm; sae ïf You can dae oniethin ava, tak peetie on iz an halp iz.”  Jesus saed, “Whut dae ye main bi ‘If A can’? Oniethin ïs poassible whan a bodie believes!”  An richt awa tha wee lad's faither cryed oot, “Loard, A dae believe, but tak awa tha doots A hae!”  Jesus saa that tha crood wus gettin bïgger, an he gien tha wïckit spïrit a richt barjin, sayin, “Cum oot o hïm, ye deef an dum spïrit, an stye oot!”  An tha spïrit gien a scraich an ït throwed tha lad tae tha grun ïn anither fït, jist afore ït cum oot o hïm. Tha wee fella lukt as ïf he haed deed, an sae tha crood saed, “He's deid.”  But Jesus tuk hïm bi tha han an halpt hïm tae hïs feet, an he wus fït tae stan.  A while latèr, whaniver Jesus wus ïn tha hoose on hïs ain wi hïs follaers, the' axt hïm, “Whut fer cud we no cast tha ïll spïrit oot?”  An he saed, “Ye can onlie git rïd o thïs kine bi prayer [an fastin].” Sae the' left thair an went on throu Galilee. An Jesus dïdnae want oniebodie tae know whar he wus;  fer he wantit tae hae time tae taich hïs follaers. He toul thaim, “Tha Sinn o Man'll be hannit ower tae men that wull kïll hïm. Eftèr thrie days but, he'll rise frae tha deid.”  But the' cudnae unnèrstan whut he wus mainin, an the' wur feart tae ax hïm aboot ït. An he cum tae Capernaum, an whan he wus ïn tha hoose the' wur stayin at, he axt thaim, “Whut wur ye argyin aboot on tha wye here?”  But the' dïdnae say ocht, becas the' haed bin argyin aboot wha amang thaim wus tha maist thocht o.  An he sut doon an caad thaim ower, an saed tae thaim, “Whaiver wants tae be furst maun tak tha hinmaist place, an be tha sarvint o iverie ither bodie.”  An he tuk a wean an stud hïm amang thaim; then he tuk hïm ïn hïs airms an saed tae thaim,  “Whaiver walcums yin o these weans ïn ma name, bïds me walcum, an whaiver bïds me walcum, walcums no me alane, but hïm that sent me as weel.” An Jhone saed tae hïm, “Taicher, we saa a bodie drivin oot demons ïn your name, an we made hïm stap, fer he wusnae yin o us.”  But Jesus saed, “Dae nae sitch thïng, fer oniebodie that daes a mïracle ïn ma name wull no be quïck tae spake agin me.  Fer whaiver's no agin iz ïs wi iz.  Whaiver gies ye a bicker o wattèr ïn ma name becas ye belang tae Christ - A tell ye, he'll no be wantin fer a reward, that's fer shair! But ïf oniebodie leads asthray yin o these weans that believes ïn me, ït wud be bettèr fer hïm ïf he wus throwed ïntae tha sea, wi a mïllstane roon hïs neck!  An ïf yer han maks ye dae wrang, cut ït aff, fer ït wud be bettèr tae gae tae heiven wi tha yin han, than tae hae twa hans an gae tae hell,  [‘whar tha worm niver dees an tha fire keeps on a-burnin.’]  An ïf yer fit maks ye dae wrang, cut ït aff, fer ït wud be bettèr tae hae jist tha yin fit an gae tae heiven, than tae hae twa feet an be throwed ïntae hell, whar tha fire niver dees.  [‘Thair tha worm niver dees an tha fire keeps on a-burnin’.]  An ïf yer ee maks ye dae wrang, pu ït oot, fer ït's bettèr tae gae ïntae tha Kïngdom o God half blin, than tae hae twa een an be throwed ïntae hell,  [‘whar tha worm niver dees an tha fire keeps on a-burnin.’] Fer iveriebodie wull be purified wi fire, [jist as a secryfice ïs purified wi saut.]  Saut ïs guid, but ïf ït loasses ïts strenth, hoo dae ye mak ït saltie agane? Hae saut ïn yersels, dïnnae loass yer strenth, an leeve at peace wi yin anither.” Jesus then left Capernaum an went ïntae Judea, an he crosst ower tha rïver Joardan. Thair a crood o fowk gethert up agane, an he taicht thaim as he aye dïd.  An some Pharisees, tae pit hïm tae tha test, axt hïm, “Is ït allooed fer a husban tae pit awa hïs wife?”  An he answert, “Whut dïd Moses tell yis tae dae?”  The' saed, “Moses allooed a man tae write a notysh o divorce tae pit hir awa.”  An Jesus saed tae thaim, “It wus becas yer hairts wus haird that Moses gien ye thïs laa.  But frae tha stairt o Creation God made men an he made weemen. Sae a man wull lea hïs faither an mither an be joint tae hïs wife.  An tha twa wull becum as yin, nae mair twa seprit fowk.  Sae whut God haes püt thegither, let nae man püll sinnerie.”  But whan the' wur bak ïn tha hoose, hïs follaers brocht up tha mettèr agane.  An he saed tae thaim, “Whaiver pits awa hïs wife, an merries anither, he commïts adultèrie agin hir.  An ïf a wumman pits awa hir man, an gits merriet tae anither, she commïts adultèrie as weel.” An the' brocht weans fer hïm tae pit hïs hans on thaim tae bliss thaim, but hïs follaers chackt tha yins that brocht thaim.  Whan Jesus saen thïs, he wus wile ang'rie, an saed tae thaim, “Alloo tha weans tae cum tae me, an dïnnae stap thaim, fer tha Kïngdom o God belangs tae tha laik o these.  A'm tellin ye tha truith, whaiver daesnae tak tha Kïngdom o God ïntae hïs hairt laik a wean daes, wull no get ïn ava.”  An he tuk tha weans up ïn hïs airms, püt hïs hans on thaim an gien thaim hïs blissin. Noo as Jesus wus settin oot agane, thair wus thïs man cum rinnin tae hïm. He bood doon afore Jesus an axt hïm, “Guid Maistèr, whut maun A dae tae be shair A get tae heiven an leeve fer iver?”  An Jesus saed bak tae hïm, “Why ir ye caain me guid? Thair's naebodie guid apairt frae God.  Ye weel ken tha commauns: ‘Dïnnae murdèr’; ‘dïnnae commït adultèrie’; ‘dïnnae tak whut's no yer ain’; ‘dïnnae tell lees aboot ither fowk’; ‘dïnnae be daein fowk oot o ocht’; an ‘gie respeck tae yer faither an yer mither’.”  An tha man saed tae Jesus, “Maistèr, A hae daen aa thaim thïngs since A wus nae age.”  Jesus lukt at tha man wi love, an he toul hïm, “Yin thïng ye hinnae daen. Gae awa an sell aa ye hae, an gie tha siller tae tha puir. An ye'll hae walth ïn heiven. [An then tak up yer cross] an cum eftèr me.”  Whaniver he heerd thïs, he wus vext, an he went awa doon ïn tha mooth, fer he wus quare an weel-aff. An Jesus turnt roon, an he saed tae hïs follaers, “Hoo verie haird ït wull be fer weel monied fowk tae enter ïntae tha Kïngdom o God!”  Whan he saed thïs, hïs follaers wus aa tuk bak. But Jesus saed tae thaim agane, “Freens, hoo verie haird ït ïs [fer thaim at pits thair trust ïn thair siller] tae git ïntae tha Kïngdom o God!  It wud be aisier fer a kemel tae gae throu tha ee o a needle, ner fer a monied man tae git ïntae tha Kïngdom o God.”  An hïs follaers wur thunnèrstruck. “Then wha ïn aa tha warl can be saved?” the' axt hïm.  Jesus lukt strecht at thaim an saed, “Man cannae dae ït bi hissel! But God can dae ït. Fer wi God aa thïngs ir poassible.”  Then Petèr begun tae spake an he saed tae Jesus, “Mine, we hae left iveriethin behin, an cum eftèr ye!”  An Jesus saed bak tae hïm, “A tell ye thïs, thair's naebodie that haes left behin hïm hïs hoose, or brithers, or sïstèrs, or mither, or faither, [or wife] or weans, or fairm o lan fer ma sake an tha sake o tha Guid News,  but he'll get a hunnèr times mair ïn tha here an noo o hooses, brithers, sïstèrs, mither, weans, or fairm o lan, as weel as a lock o persecution; an he'll hae life iverlastin ïn tha warl tae cum.  An monies a bodie that's foremaist noo wull be last then, an monie that's last noo wull be foremaist then.” An the' wur noo on tha róad up tae Jerusalem wi Jesus waakin aheid o hïs follaers; an the' wur ïn awe o hïm, an tha fowk cumin behin wur wile feart. An he tuk tha Twal tae tha side agane, an he begun tae tell thaim whut wus gaun tae happen tae hïm.  He saed, “Luk, we'r gaun tae Jerusalem whar tha Sinn o Man wull be hannit ower tae tha heid preeshts an tha maistèrs o tha Laa, that wull sentence hïm tae dee, an gie hïm ower tae thaim that's no Jews .  An the' wull jeer hïm, gie hïm a whuppin, spït on hïs face an kïll hïm, but eftèr thrie days, he'll rise tae life agane.” Jeames an Jhone, tha sinns o Zebedee, cum an saed tae Jesus, “Maistèr, thair's sumthin we want ye tae dae fer iz.”  An he saed, “Whut ïs ït yis want?”  The' answert, “Let yin o iz sït doon on yer richt han side, an tha ither yin on yer left, whaniver ye tak yer throne ïn glorie!”  But Jesus saed bak tae thaim, “Yis dïnnae ken whut yis ir axin. Cud yis thole tae drïnk tha cup o sufferin that A maun drïnk, or tae be baptised wi tha baptisin that A'll be baptised wi?”  An the' saed tae hïm, “Ay, that we can.” An Jesus saed bak tae thaim, “Yis shairlie wull drïnk frae ma cup, an be baptised wi ma baptisin.  But ït's no up tae me tae alloo yis tae sït on ma richt han side, or on ma left. It's up tae God tae gie thaim saits tae tha yins the' wur meent fer.”  Noo whaniver tha ither ten follaers heerd whut Jeames an Jhone haed axt fer, the' stairtit tae get wile ang'rie wi thaim.  Sae Jesus caad thaim thegither an saed tae thaim, “Yis aa ken that tha yins that rule ower tha Gentiles laird ït ower thair ain fowk, an thair heidyins aye lets thaim know wha's tha boss.  Thïs ïs no tha wye ït shud be amang you but, fer whaiver wants tae be foremaist amang ye, haes tae be laik a sarvint.  An whaiver wants tae be tha heid man haes tae slave fer aa tha rest!  Fer even tha Sinn o Man dïdnae cum tae be tendit tae, but fer tae sarve ithers, an tae gie hïs life as a ransom fer monie fowk.” Jesus an hïs follaers trevelt tae Jericho. An as the' wur leain tha toon wi a bïg crood follaein thaim, the' saen blin Bartimaeus, tha sinn o Timaeus, sïttin beggin on tha bunker o tha róad.  Whan Bartimaeus heerd that Jesus o Nazareth wus gaun bye, he begun tae caa oot, “Jesus, Sinn o Davit, tak peetie on me!”  Tha fowk chackt hïm an the' toul hïm tae be quait, but he guldèrt aa tha looder, “Jesus, Sinn o Davit, tak peetie on me!”  Jesus stapt ïn hïs step, an toul thaim tae caa tha blin man ower. Sae the' caad hïm an saed tae hïm, “Tak hairt! Git up, fer he's caain ye!”  Wi that, he aff wi hïs cóat, lep up an cum tae Jesus.  An Jesus axt, “Whut dae ye want me tae dae fer ye?” “Rabboni” answert tha blin man, “A want tae be able tae see agane.”  An Jesus saed bak tae hïm, “Gang yer wye, yer faith haes made ye hale!” An al at yinst he wus able tae see agane, an he went aff doon tha róad eftèr Jesus. An whaniver the' got near tae Bethphage an Bethanie on tha ootskirts o Jerusalem nixt tha Moont o Olives, Jesus bïd twa o hïs follaers tae gang on aheid.  He saed, “Gae ïntae tha clachan fornent ye, an as shuin as ye gae ïn, ye'll fin a cowlt tyed up, that naebodie haes iver sut on. Lowse ït, an brïng ït here!  If oniebodie axes ye, ‘Whut ir ye daein?’, jist tell thaim, ‘Tha Loard haes need o ït, an ye'll get ït bak afore lang.’ ”  Sae aff the' went, an fun tha cowlt tyed tae a dure ootbye on tha street. An the' lowsed ït.  Noo some o tha yins stannin roon axt thaim, “Whut ir ye daein, lowsin that cowlt?”  Tha twa follaers answert whut Jesus haed toul thaim tae say, an tha fowk lut thaim gang on aheid.  Sae the' brocht tha cowlt tae Jesus, an throwed thair claes ower ïts bak. An Jesus got up on ït.  An a lock o fowk stannin alang tha róad spreed thair claes on tha pad, an ither yins cut doon leafie brenches oot o tha fiels an the' strewed thaim afore hïm.  An afore an behin fowk wur cryin oot, “Hosanna! Blisst be tha Yin that cums ïn tha name o tha Loard! Blisst be tha cumin Kïngdom o oor faither Davit. Hosanna ïn tha heichest heiven!” Sae Jesus went ïntae Jerusalem, an on ïntae tha Hoose o God. An whan he haed lukt roon, an haed tuk iveriethin ïn, he left fer Bethanie agane wi hïs twal follaers, becas ït wus gettin late on ïn tha day. Tha nixt day, whan the' wur leain Bethanie, Jesus wus hung'rie.  An he notyshed a fïg tree a guid wye aff wi leafs on ït, sae he went tae see ïf ït haed onie fruit; but ït haed naethin on ït apairt frae leafs, fer ït wusnae tha richt time o yeir.  An hïs follaers heerd hïm sayin tae tha tree, “Nae man wull iver ait fruit frae you agane!” The' cum tae Jerusalem. An Jesus went strecht ïntae tha Hoose o God, an he begun reddin oot tha dailers that wus buyin an sellin ïn tha coortyaird. He coupt tha tables o tha siller changers, an whammelt tha saits o thaim that wus sellin doos.  He wudnae alloo fowk tae cairrie oniethin ïntae tha Hoose o God fer tae be soul.  An he gien thaim thïs lesson. Saed he, “Is ït no writ doon, ‘Ma hoose wull be caad a hoose o prayer fer aa nations’? But yous hae turnt ït ïntae a den o robbers!”  An whaniver tha heid preeshts an tha maistèrs o tha Laa heerd thïs, the' wantit tae dae awa wi hïm, fer the' wur feart o hïm, becas aa tha fowk wur wile taen on wi hïs taichin.  An at dailygan the' went oot o tha cïtie. An ïn tha moarn, whaniver the' passt tha fïg tree, ït wus aa wuthert, ay, richt doon tae tha ruits.  An Petèr mindit tha day afore an saed, “Luk, Rabbi, tha fïg tree ye curst ïs aa weezened up an deid!”  Jesus saed bak tae thaim, “Hae faith ïn God.  Fer A tell yis thïs, whaiver wull say tae thïs muntin, ‘Be shïftit frae whar ye ir, an cast yersel ïntae tha sea!’; ïf tha same man haesnae onie doot ïn hïs hairt, but believes ïn hissel that thïs wull raelie cum aboot, then God wull dae ït fer hïm!  Sae A say tae yis, aa tha thïngs yis ax fer ïn prayer, believe yis wull hae thaim, an shair eneuch, yis wull.  An whan yis stan up tae pray, forgie oniebodie that haes daen yis wrang, sae that yer heivenlie Faither wull forgie you tha wrangs yous hae daen.  [If yis dïnnae forgie ither fowk, nether wull yer heivenlie Faither forgie yous!]” An the' went bak agane tae Jerusalem an ïntae tha Hoose o God. An as he wus waakin aboot, tha heid preeshts, tha maistèrs o tha Laa an tha eldèrs cum up tae hïm an saed, “Bi whut thortie ir ye daein these thïngs, an wha gien ye ït?”  An Jesus saed bak tae thaim, “A want tae ax ye yin question, an whaniver yis gie me tha answer, A wull tell yis bi whut thortie A dae these thïngs.  Whaniver Jhone wus baptisin, wus thïs frae heiven or jist a notion o man? Answer me that!”  Noo the' taakt thïs ower amang thairsels, an the' thocht: “If we say ‘Frae heiven’, then he'll say, ‘Sae hoo cum yis dïdnae believe hïm?’  But ïf we say, ‘It wus frae men’, whut then?” Fer the' wur feart tha fowk wud turn on thaim, becas they aa thocht Jhone wus a proaphit.  Sae the' saed, “We cannae tell.” An whaniver Jesus heerd thïs, he saed, “Then A'll no be tellin yis ether bi whut thortie A dae these thïngs!” An Jesus begun tae taak tae thaim bi parables. “Thair wus thïs man that plantit a vineyaird,” saed he, “an he fenced ït aa roon. He dug a pit fer a winepress, bigged a luk-oot tooer, an he set tha vineyaird tae a wheen o tenant-fairmers tae rin. Then he tuk aff tae anither kintrie.  Whaniver hairvest time cum roon, he sent yin o hïs sarvints tae tha fairmers, tae collect hïs share o tha fruit.  An the' tuk houl o tha sarvint, bate hïm up, an chaist hïm awa empie-hannit.  Sae tha owner sent anither sarvint, that wus traitit ïn tha same shamefu wye, onlie a lock waur, fer the' peltit hïs heid wi stanes.  Then he sent anither an the' kïllt hïm, an he sent a wheen mair an the' ether bate thaim up or kïllt thaim as weel.  Bi noo tha laird haed naebodie lef tae senn apairt frae hïs ain dear sinn. Sae ïn tha enn he sent hïm tae thaim, thïnkin tae hissel, ‘He's ma ain sinn, shairlie the'll hae regaird fer hïm!’  An tha tenant-fairmers saed tae yin anither, ‘Thïs boy wull tak ower whan hïs da dees. If we dae awa wi hïm, aa thïs wull be oors!’  Sae the' tuk houl o hïm, kïllt hïm, an throwed hïs bodie oot o tha vineyaird.  Whut dae yis thïnk tha laird wull dae?” axt Jesus. “Wull he no cum an desthroy thaim fairmers, an set hïs vineyaird tae ithers?  Hae yis no read tha Scrïpture whar ït says: Tha verie stane tha masons turnt doon ïs noo tha coarner stane. Tha Loard hissel haes wrocht thïs, An a wunnèrfu sicht ït ïs!” Tha releejus heidyins wantit tae hae Jesus arrestit, but the' wur feart o tha thrang. The' knowed that tha parable he toul wus agin thairsels. Sae the' went awa an left hïm alane. Latèr on, the' sent some Pharisees an men o Herod's pairtie fer tae ketch Jesus oot ïn whut he saed.  Whaniver the' cum, the' saed tae hïm, “Maistèr, we ken ye spake tha truith, wioot onie thocht o whut ither fowk thïnks o ye. Ye dïnnae mak o yin mair ner tha ither, an ye taich tha true wye o God. Answer thïs: ïs ït richt tae pye texes tae Caesar or no?  Wull we gie or wull we no gie?” The' wur twa faced, but Jesus saa throu thaim an axt, “Fer why ir ye tryin tae ketch me oot? Brïng me a denarius  til A see!”  An whaniver the' brocht ït, he axt thaim thïs, “Whase name an laikness ïs on ït?” “It's Caesar's”, the' answert.  An Jesus saed, “Gie Caesar whut belangs tae Caesar, an gie God whut belangs tae God.” An the' wur dumfoonèrt wi hïs answer. Tha nixt tae cum alang wur tha Sadducees, thaim that say thair ïsnae onie risin frae tha deid. An thïs ïs whut the' püt tae hïm:  “Maistèr, Moses writ doon fer iz, that ïf a man's brither dees an leas a guidwife wi nae weans, then tha brither maun merrie tha weeda an hae childèr fer hïs deid brither.  Noo whut ïf thair wus seiven brithers an tha oulest taks a wife, an he dees afore the' hae onie weans.  Then tha saicont yin merries hir, an he dees wioot haein onie weans ether, an tha thurd brither tha same.  An lo an behoul, tha hale seiven merries hir wioot haein onie weans. An bye an bye tha wumman, she deed as weel.  Sae tell iz thïs, at tha risin frae tha deid, whase guidwife wull she be, seein she wus merriet on tha hale seiven o thaim?” An Jesus cum bak wi thïs: “Ye ir no richt ava, sae ye'r no, fer ye dïnnae ken tha Scrïptures an ye dïnnae ken tha pooer o God!  Fer whaniver fowk rise frae tha deid, thair wull be nae mair merryin; the' wull jist be laik tha angels ïn heiven.  An consarnin tha risin frae tha deid - dae yis no mine readin whut Moses writ aboot tha burnin büsh, whan God taakt tae hïm an saed, ‘A be tha God o Abraham an tha God o Isaac an tha God o Jacob’? An God saed thïs lang eftèr tha thrie o thaim wus deid!  God's no tha God o tha deid, he's tha God o tha leevin. Yis ir aa wrang!” An stannin, lïstenin tae whut wus gaun on, wus yin o tha maistèrs o tha Laa. He heerd whut a guid answer Jesus haed gien, an he axt hïm thïs: “O aa tha commauns, whut yin ïs tha maist impoartin?”  An Jesus answert bak, “Tha maist impoartin ïs thïs: ‘An tak heed, O Israel, tha Loard oor God ïs tha yin an onlie God, an ye maun love tha Loard yer God wi aa yer hairt an yer sowl, an aa yer mine, micht an main!’ [Thïs ïs tha furst commaun.]  An tha saicont yin ïs thïs: ‘Ye maun love yer nighber jist as much as yersel.’ Nae ither commaun ïs abain these twa.”  An tha maistèr o tha Laa saed tae hïm, “Weel saed, Maistèr, ït's tha truith ye spake, fer thair ïs yin God, an nane ither but hïm!  An tae love God wi aa yer hairt an mine, micht an main, an yer nighber as yersel, ïs mair impoartin than aa tha brunt offerins an secryfices ye cud mak!”  Whaniver Jesus heerd tha sense tha man wus taakin, he saed tae hïm, “Ye ir no faur awa frae tha Kïngdom o God!” Eftèr that, naebodie wud dar pit onie mair questions tae hïm. An whan Jesus wus taichin ïn tha Hoose o God, he axt tha fowk thïs: “Hoo cum tha maistèrs o tha Laa say that tha Messiah  ïs tha sinn o Davit?  Tha Halie Spïrit promptit Davit tae say: ‘Tha Loard saed tae ma Loard: Sït doon at ma richt han, tae A pit yer enemies unnèr yer feet.’ Noo Davit hissel caad tha Messiah ‘ma Loard’, sae hoo then can he be hïs sinn as weel?” An tha fowk wur gye gled tae lïsten tae Jesus. An as he taicht thaim Jesus went on tae say, “Watch oot fer thaim maistèrs o tha Laa, paradin aboot ïn thair fancie robes, wantin fowk tae touch thair keps tae thaim at tha mairket.  The' laik tha best saits ïn tha Meetin Hooses, an tae be at tha tap table at faists.  The' halp thairsels bi daein weeda weemen oot o aa the' hae. An the' mak lang screeds o prayers jist fer show. But ye can be shair ït wull gang waur wi thaim on tha Day o Reckonin.” An Jesus sut doon fornent tha kïst ïn tha Hoose o God, whar he cud hae sicht o tha fowk pittin thair money ïntil ït. An tha weel-aff yins gien weel, nae doot aboot ït!  Then alang cum a weeda wumman, an she drapt ïn twa wee coins, amuntin tae verie lïttle .  Jesus caad hïs follaers ower tae hïm an saed, “A'm tellin yis tha truith, thïs puir weeda haes gien mair ner onie o tha ithers that gien offerins.  Fer the' hae aa gien onlie a pïttance oot o thair pruch, but thïs weeda, puir an aa that she ïs, haes gien aa she haed tae leeve on!” Yin day, as Jesus wus gaun oot o tha Temple gruns, yin o hïs follaers saed tae hïm, “Maistèr, wud ye jist luk at thon stanewark, an thaim wunnèrfu biggins!”  Jesus saed bak tae hïm, “Dae ye see these great biggins? No yin stane here wull be left abain tha ither, that'll no be tummelt doon!”  An Jesus wus sïttin on tha Moont o Olives fornent tha Hoose o God, whan Petèr, Jeames, Jhone an Andra axt hïm on tha quait:  “Tell iz, whan wull aa thïs cum aboot? Wull thair be onie sign ït's gaun tae happen?”  An Jesus saed tae thaim, “Tak heed an dïnnae let oniebodie lead yis aglee.  Fer monies a yin wull cum ïn ma name, sayin, ‘A be tha Christ’, an the'll lead monie fowk aglee.  Whan ye hear tell o wars an o taak aboot wars, dïnnae be püt aboot. Fer sitch thïngs maun happen, but tha enn ïs no near jist yit.  Nations wull mak war on ither nations, an kïngdoms wull rise up agin ither kïngdoms; thair wull be irthquakes ïn monie pairts, an thair wull be dirths ower tha lan tae. But aa thïs ïs onlie tha stairt o tha bairin pains cumin on.  Ye maun tak heed. The' wull han yis ower tae tha cooncils, an gie yis a whuppin ïn tha Meetin Hooses. On ma accoont ye wull be stud afore guviners an kïngs, as a wutness tae thaim.  But afore thïs, tha Guid News maun be praicht tae aa tha nations.  Noo whaniver yis ir lïftit, an brocht tae thrial, dïnnae be ower enxious aboot whut yis ir gaun tae say, but whan tha time cums jist say whutiver God tells yis tae. Fer then ït'll no be yous that'll be taakin, but ït'll be tha Halie Spïrit.  Brithers wull han ower thair brithers tae be kïllt, an faithers thair weans. An weans wull rise up agin thair faithers an mithers, an hae thaim püt tae deith as weel.  Ye'll be haitit bi aa fowk on accoont o me, but tha yin that tholes tae tha enn wull be saved. But whaniver yis see ‘tha abomination o desolation’, [spauk aboot bi Daniel tha proaphit] stannin whar ït shudnae be, then thaim at's ïn Judea maun tak tae tha hïlls (Reader, ye'll unnèrstan ma mainin here.) Naebodie that's on hïs ruiftap , shud be gaun bak doon tae get ocht oot o ït;  an naebodie that's awa oot ïntae hïs fiel shud be gaun bak fer hïs cóat.  In thaim days ït'll be tarrible fer weemen that's expectin, an fer mithers wi weans at tha breesht.  Pray tae God that thïs daesnae happen ïn tha wuntèr.  Fer ïn thaim days thair'll be sitch wile sufferin  - faur waur ner thair iver wus frae tha time God made tha warl til noo - an ye'll niver see tha laik agane.  Gin tha Loard daesnae cut thaim days shoart, thair's naebodie wud be saved; but ït's on accoont o hïs ain chosen yins, that he's cut tha days shoart.  An ïf oniebodie shud say tae ye at that time, ‘Luk! Here ïs tha Messiah!’, or, ‘Thair he's thonner!’, dïnnae tak onie heed.  Fer fauss messiahs an fauss proaphits wull rise up an dae signs an wunnèrs, an fowk wull be tuk ïn bi thaim, ay, an e'en tha chosen yins micht be tuk ïn tae.  But tak heed, A hae toul ye aa thïs aheid o time, sae as ye'll know. But ïn thaim days, eftèr tha time o sufferin, ‘tha sin wull be mirkit, an tha muin wull no gie onie licht;  tha starns wull be faain oot o heiven, an tha pooers o tha lïft wull be dinnelt.’  An then aa fowk wull see tha Sinn o Man cumin ïn tha cloods, ïn michtie pooer an glorie.  An then he wull senn hïs angels oot, tae gether thegither [hïs] chosen yins frae tha fower wuns, frae tha ootermaist pairt o tha irth tae tha ootermaist pairt o heiven.” “Noo, lairn thïs lesson frae tha fïg tree. As shuin as ïts brenches stairts tae bud, an ïts leafs cum oot, ye ken tha simmer ïs no faur aff.  In tha same wye, whaniver ye see these thïngs happenin, ye'll ken tha time ïs nearhan, ay, at tha verie dure ïtsel.  A'm tellin ye tha truith, thair's fowks leevin noo that'll no dee, afore aa these thïngs haes cum aboot!  Heiven an irth wull pass awa, but ma wurds wull niver pass awa. Naebodie kens tha day or oor whan aa thïs wull happen, nether tha angels ïn heiven, ner tha Sinn hissel. Tha Faither alane kens.  Tak heed, keep a luk-oot, [an pray], fer ye dïnnae ken whan that time wull be.  Fer tha cumin o tha Sinn o Man ïs laik a man gaun tae a faur-awa lan, that haes left hïs hoose ïn tha chairge o hïs sarvints. He gien thaim aa thair ain wark tae dae, an he toul tha dureman tae be on tha luk-oot fer hïm cumin bak.  Sae yous be on tha luk-oot tae, fer ye dïnnae ken whan tha Laird wull be bak - whuther at tha gloamin, or at mïdnicht, or ïn tha wee smaa oors, or at tha scraich o day,  less cumin on ye o a suddent he'll fin ye sleepin.  Whut A say tae ye, A say tae yin an aa: ‘Be on tha luk-oot!’ ” It wus twa days afore tha Passower an tha Faist o Bairmless Breid, an tha heid preeshts, an tha maistèrs o tha Laa wus colloguin thegither tae git tha houl o Jesus bi some sleekit wye, fer tae pit hïm tae deith.  “But no whaniver tha Faist's on,” the' saed, “or we'll hae a garevitch on oor hans.” Yin day, whan Jesus wus ïn Simon tha Leper's hoose ïn Bethanie, he wus at tha boord fer a bite tae ait, whan a wumman cum ïn wi a wee crock o scent: ït wus oyle o pure nard an coast bïg money. Brekkin aff tha tap o tha stoup, she poored tha oyle ower hïs heid.  But some o thaim that wus thair wus sair ïll-plaised, an saed yin tae tither, “Whut fer wus thïs waste o guid nard?  Fer ït cud hae bin soul fer mair ner thrie hunnèr siller coins  an tha catter gien tae tha puir.” Sae the' turnt an yaukt tha wumman.  But Jesus saed, “Lea hir alane. Dïnnae bother hir, fer thïs ïs a guid thïng she's daen fer me.  Fer ye'll aye hae tha puir wi yis, an ye can be guid tae thaim whaniver ye want. But ye'll no aye hae me wi ye.  She haes daen aa she cud, fer she haes cum aforehan tae anoint ma bodie fer buryin.  A'm tellin ye tha truith, whariver tha Guid News ïs praicht ower tha hale warl, hir storie wull be toul sae as she'll niver be fergot.” An Judas Iscariot, yin o tha Twal, gaed awa tae tha heid preeshts fer tae bethray Jesus ïntae thair hans.  An whan the' heerd ït, the' wur richt gled, an gien thair wurd tae gie hïm siller fer hïs wark. Sae he lukt oot fer a guid chaunce tae han Jesus ower. On tha furst day o tha Faist o Bairmless Breid, whan the' aye kïllt tha Passower lamb, Jesus' follaers axt hïm, “Whar dae ye want iz tae gang tae mak readie fer tha Passower mail?”  Sae Jesus sent oot twa o hïs follaers ïntae Jerusalem wi thair oardèrs. “As ye gang ïntae tha cïtie,” he toul thaim, “a man cairryin a crockerie jar o wattèr wull meet ye. Follae hïm,  an say tae tha guidman o tha hoose he gangs ïntae, ‘Tha Maistèr says, Whar ïs ma ruim whar A can ait tha Passower wi ma follaers?’  An he wull show yis a bïg upstair ruim, plenisht an aa. Ye ir tae mak ït readie fer iz thair.”  Tha follaers gan oot, an awa ïntae tha cïtie, an the' fun ït jist as he haed saed. Sae the' made readie tha boord fer tha Passower mail.  Whan ït wus weel on ïn tha evenin, Jesus cum wi tha twal possels.  As the' wur lyin at tha boord an aitin, Jesus saed, “A tell ye tha truith, yin o yis that's suppin wi me noo ïs fer bethrayin me.”  The' wur aa sorrie whaniver the' heerd thïs, an yin bi yin the' axt hïm, “Is ït me ye ir taakin aboot?” [An anither yin saed, “Is ït me?”]  He saed bak tae thaim, “It's yin o yous twal that's dïppin hïs han ïn tha boul wi me;  fer A, tha Sinn o Man, maun follae tha róad tha Scrïptures foretoul lang syne. But wile sorra tae tha yin that bethrays me. Faur bettèr fer that man ïf he haed niver bin boarn!” An as the' wur aitin, Jesus tuk breid ïn hïs hans an gien thenks tae God. Then he brauk ït, an he hannit ït tae hïs follaers sayin, “Tak ït; thïs ïs ma bodie.” An he tuk a bicker o wine an gien thenks tae God fer ït. Then he hannit ït roon, an the' aa drunk frae ït.  An he saed tae thaim, “Thïs ïs ma bluid, a sign o God's new coveynant, sealed wi ma bluid poored oot fer monie.  Mairk thïs, A'll drïnk nae mair o tha fruit o tha vine, tae A drïnk a new wine ïn tha Kïngdom o God.”  Then the' sung tha Passower psaum, an the' went oot on tae tha Moont o Olives. “Yis'll aa faa awa on accoont o me [tha nicht],” Jesus saed tae thaim. “Fer as ït's writ, ‘A wull strike tha shepherd an tha sheep'll be scattèrt.’  But eftèr A hae ris frae tha deid, A'll tak tha foreróad o ye ïntae Galilee.”  An Petèr saed tae hïm, “Tha mair tha rest'll faa awa, A'll no!”  “Petèr,” Jesus saed tae hïm, “A tell ye tha truith, afore thïs verie nicht's oot an tha roostèr craas twice, ye'll say thrie times ower that ye dïnnae ken me.”  “Na,” saed Petèr aa tha mair earnest, “no e'en ïf A hae tae dee wi ye! A wull niver deny ye!” An aa alang wi hïm vood tha same. An the' cum tae a place bi tha name o Gethsemane, an he saed tae hïs follaers, “Sït doon here til A gang an pray.”  An he tuk Petèr, Jeames an Jhone wi hïm, an a wile dhread an pooerfu hairt-sorra cum ower hïm.  An he saed tae thaim, “Ma hairt's brekkin wi ang'uish, near tae deith. Yous bide here an stye awaak.”  An gaun forrit a weethin he cast hissel tae tha grun, an he prayed that, ïf poassible, tha oor o sufferin micht gang bye hïm.  “Abba, Faither,” he saed, “Aa thïngs ir poassible wi you. Nocht's abain yer pooer. Tak awa thïs cup o sufferin frae me. Nane tha less, ït's your wull A'm wantin, an no ma ain.”  An he cum bak an he fun thaim sleepin, sae he saed tae Petèr, “Simon, ir ye sleepin! Cud ye no stye awaak even tha yin oor?  Watch an pray, sae ye dïnnae gie ïn tae temptation. Tha spïrit's wullin, but tha bodie's waik.”  An agane he gaed awa an he prayed tha same wurds,  an whaniver he cum bak, yinst mair he fun thaim sleepin, fer the' cudnae keep thair een apen, an the' dïdnae ken whut answer tae gie hïm.  Yit a thurd time he cum bak, an he saed tae thaim, “Ir yis aye sleepin, an aye takkin yer rest? That's eneuch noo! Luk, tha oor haes cum, an tha Sinn o Man ïs bethrayed ïntae tha hans o wrangdaers.  Git up noo, an we'll be aff! Here cums ma bethrayer!” Tha wurds wusnae richt aff hïs tung, whan up cum Judas, yin o tha Twal, an alang wi hïm wus a hale thrang o fowk wi swords an stavs, sent oot frae tha heid preeshts [an maistèrs o tha Laa] an tha eldèrs.  An tha traiter haed gien thaim a sign: “Hïm that A kïss,” saed he, “ïs tha man ye'r lukkin. Tak tha houl o hïm, an keep hïm weel gairded.”  As shuin as Judas cum, he gaed strecht up tae Jesus an he saed, “Rabbi!” an he kïsst hïm.  Then tha ithers tuk houl o Jesus an arrestit hïm.  An yin o thaim that stud bye tuk oot a sword an he hut tha sarvint o tha Heich Preesht, an he sneddit aff hïs lug.  Jesus saed tae thaim, “Am A some soart o a reiver that ye hae cum oot agin me wi swords an stavs fer tae tak me?  Shair A wus wi yis iverie day ïn tha Hoose o God, taichin ye, yit ye niver layed a han on me. But whut's writ ïn tha halie Scrïptures maun cum aboot.”  An tha hale lock o thaim left hïm an run awa. But thair wus a young man follaein hïm, wi nocht on hïm but a linen claith wrapt roon hïs nakit bodie, an the' tuk houl o hïm.  But he run aff scuddybare, leain tha claith ïn thair hans. An the' tuk Jesus awa tae tha Heich Preesht; an aa tha heid preeshts, tha eldèrs o tha fowk, an tha maistèrs o tha Laa wus gethert thegither.  An Petèr follaed hïm a lang wye behin, richt ïntae tha palace yaird; an he sut doon alang wi tha gairds, an wairmed hissel at tha apen fire.  Noo tha heid preeshts an tha hale Cooncil wus lukkin fer men at wud wutness agin Jesus, sae the' cud pit hïm tae deith. But the' cudnae fin onie.  Fer tha mair monies a yin wutnesst agin hïm, whut the' cum oot wi dïdnae cumpluthèr.  In tha enn, some o tha wutnesses stud up an saed, “We heerd hïm oorsels. He saed, ‘A'll pu doon thïs Hoose o God bigged bi man. An ïn thrie days A'll big anither yin, an ït'll no be tha han o man that bigs ït.’ ”  But thair stories dïdnae cumpluthèr.  An tha Heich Preesht ris tae hïs feet ïn tha mïddle o thaim aa. An he axt Jesus, “Hae ye nae answer tae these chairges? Whut hae ye tae say fer yersel?”  But Jesus hel hïs tung. Sae tha Heich Preesht püt anither question tae hïm, “Ir ye tha Christ, tha Sinn o tha Blissit Yin?”  An Jesus saed, “A am. An ye wull see me, tha Sinn o Man, saitit at tha richt han o tha Michtie Yin, an cumin ïn tha cloods o heiven.”  Wi that, tha Heich Preesht tore hïs claes, an saed, “Whut need hae we o onie mair wutnesses?  Yis hae aa heerd hïs blesphemie fer yersels. Whut dae yis jalouse o ït?” An the' aa saed he desarved tae be püt tae deith.  An some o thaim fell tae spïttin on hïm. The' püt a blinfoul on hïm, an hemmert hïm wi thair fïsts, sayin, “Tell iz wha hut ye!” An even tha gairds tuk tae slappin hïm wi tha flet o thair hans. Noo aa thïs time Petèr wus doon ïn tha coortyaird, an yin o tha Heich Preesht's sarvin lasses cum bye.  Seein Petèr wairmin hissel at tha fire, she tuk a guid luk at hïm an saed, “You wur wi Jesus frae Nazareth tae, sae ye wur!”  But Petèr wudnae own up tae ït. “A dïnnae ken whut ye'r taakin aboot,” saed he, an he slipt oot ïntae tha entrie. Jist then a roostèr craad.  An tha sarvin lass saen hïm agane, an yinst mair she stairtit tellin tha ithers hingin aboot, “Thair's nae doot thïs man's yin o thaim!”  Petèr denied ït yinst mair. An a wee while eftèr, tha yins roon aboot saed tae Petèr agane, “Ye maun be yin o thaim, fer [bi tha wye ye taak] ye ir frae Galilee.”  “As God's ma wutness,” saed Petèr, “A sweer A dïnnae ken thïs man!”  At that verie minnit, tha roostèr craad tha saicont time. An richt awa Petèr haed mine o tha wurds Jesus spauk tae hïm: “Afore tha roostèr craas twice, ye wull deny me thrie times.” At tha verie thocht o ït, he brauk doon an wep sair. At tha scraich o day, tha heid preeshts got thegither wi tha eldèrs an maistèrs o tha Laa, an tha hale Cooncil  taakt aboot whut the' wud dae nixt. The' tyed Jesus up an maircht hïm aff, an hannit hïm ower tae Pilate.  An Pilate axt hïm, “Ir you tha Kïng o tha Jews?” Jesus answert, “You hae saed ït.”  An tha heid preeshts brocht forrit monie chairges agin hïm, [but he niver saed a wurd bak.]  Sae Pilate axt hïm agane, “Ir ye no fer sayin ocht? Whut aboot aa these chairges brocht agin ye?”  But whaniver Jesus wud say naethin mair, Pilate wus quare an tuk bak. Noo iverie yeir at tha Passower Faist, Pilate uist tae let yin o tha prisners oot, whaiver tha fowk axt fer.  Yin o thaim at tha time, a man bi tha name o Barabbas, wus ïn fer murdèr alang wi ither rebels frae tha Risin agin tha Romans.  Tha thrang gaed up an the' axt Pilate tae let a prisner oot, as he aye daen yinst a yeir.  Pilate axt thaim, “Dae yis want me tae let oot tha ‘Kïng o tha Jews?’ ”  Fer he knowed richt weel ït wus jist oot o spite that tha heid preeshts haed hannit Jesus ower tae hïm.  But tha heid preeshts egged tha thrang on tae say, “Na, no Jesus! Let Barabbas oot!”  “Sae whut wull A dae then wi tha yin yis caa ‘Kïng o tha Jews’?” axt Pilate agane.  “Crucyfie hïm!” the' cryed oot.  “Whut fer? Whut's he daen wrang?” Pilate axt thaim. But tha thrang jist roared aa tha mair, “Crucyfie hïm!”  Noo, Pilate wus wantin tae plaise tha crood, sae he lut Barabbas oot tae thaim. He haed Jesus gien a guid whalin wi a whup, an then he hannit hïm ower fer tae be crucyfied. Tha sodgers tuk Jesus awa tae tha coortyaird o tha Guviner's Bïg Hoose , an the' brocht thegither tha hale regiment.  An the' rigged hïm oot ïn a purple robe, an the' plettit thoarns thegither ïntae a croon an the' püt ït on hïs heid.  An the' begoud tae salute hïm, cryin oot, “Lang leeve tha Kïng o tha Jews!”  The' hut hïm ower tha heid agane an agane wi a stav, an sput on hïm. The' got doon on thair knees afore hïm an lut on tae woarship hïm.  An eftèr the' haed daen makkin a mockerie o hïm, the' tuk tha purple robe aff hïm, an püt hïs ain claes bak on, an tuk hïm oot fer tae crucyfie hïm. Thair wus thïs man the' caad Simon frae Cyrene, tha faither o Alexander an Rufus, makkin hïs wye ïn frae tha kintrie. An the' gart hïm tae cairrie tha cross.  An the' brocht Jesus tae a place bi tha name o Golgotha, mainin “Tha Place o tha Skull.”  Then the' püt wine mixt wi myrrh tae hïs mooth, but he wudnae tak ït.  An tha sodgers nailt hïm tae tha cross. Then the' divïd hïs claes amang thaim bi cloddin dice, tae see wha wud get whut. It wus nine ïn tha moarnin whaniver the' crucyfied hïm.  An the' püt a signboord abain hïm wi tha chairge, “THA KING O THA JEWS” writ on ït.  The' crucyfied twa robbers alang wi hïm, yin on hïs richt han side, an tha tither on hïs left.  [An sae ït cum aboot laik tha Scrïptures saed aforehan: “He wus coontit amang tha laa brekkers.”]  Thaim at waakt bye yellt abuse at hïm, shakin thair heids an sayin, “Hey you, ye saed ye wur gaun tae desthroy tha Hoose o God, an big ït agane ïn thrie days,  sae cum doon aff that cross noo an save yersel!”  In tha same wye tha heid preeshts an tha maistèrs o tha Laa mockt hïm an saed amang thairsels, “He saved ithers, but he cannae save hissel.  Thïs Christ, thïs kïng o Israel, shud cum doon aff that cross noo! Then we'll believe!” An tha twa that wus crucyfied alang wi Jesus hurlt abuse at hïm forbye. An dairkness cum ower tha hale lan frae nuin tae thrie ïn tha eftèrnuin.  An jist then, Jesus gien a lood cry, “Eli, Eli, lama sabachthani,” mainin, “Ma God, ma God, why hae ye forsook me?”  An some o tha yins stannin nearhan heerd thïs an saed, “Lïsten, he's caain oot fer Elijah!”  Yin o thaim run an wat a sponge wi soor wine, püt ït on a lang stïck, an hel ït up fer Jesus tae drïnk. “Lea hïm alane an we'll see ïf Elijah cums tae tak hïm doon,” qo he.  An wi anither lood cry Jesus gien hïs last breath.  Tha curtin ïn tha Halie o Halies wus tore ïn twa frae tap tae bottom.  An whaniver tha centurion  that stud fornent Jesus heerd hïm cryin oot an saen tha wye he deed, he saed, “Thair can be nae doot; thïs man wus tha Sinn o God!” Some weemen wus stannin awa bak takkin ït aa ïn; amang thaim wus Mary Magdalene, an Mary tha mither o young Jeames an o Joses, as weel as Salome.  These wur tha weemen that uist tae follae Jesus an luk eftèr hïm whaniver he wus bak ïn Galilee. An monie ither weemen that haed cum up wi hïm tae Jerusalem wur thair forbye. It wus Preparation Day - tha day afore tha Sabbath. Sae, as ït wus wearin on tae evenin,  Joseph o Arimathea, a man weel up ïn tha Cooncil, wha wus waitin on tha Kïngdom o God hissel, tuk hïs courage ïn hïs hans, an he went up tae Pilate fer tae ax fer tha bodie o Jesus.  Pilate wus fair tuk bak whan he heerd that Jesus wus aareadie deid. He caad tha centurion an axt hïm wus that richt.  Whaniver he heerd frae tha centurion that Jesus wus aareadie deid, he lut Joseph hae tha bodie.  Sae Joseph bocht some lïnen claith, tuk doon tha bodie, happt ït ïn tha claith, an layed ït ïn a tomb cut oot o tha roak. Then he rowlt tha stane agin tha apenin o tha tomb.  An Mary Magdalene, an Mary tha mither o Joses saa whar the' layed oot hïs bodie. Tha nixt evenin, whan tha Sabbath wus iver, Mary Magdalene an Salome an Mary tha mither o Jeames bocht sweet smellin oyles fer tae pit on Jesus' bodie.  On tha furst day o tha week, at tha scraich o day, jist as tha sin wus risin, the' cum tae tha tomb.  The' axt amang thairsels, “Wha's gaun tae rowl awa tha stane fer iz frae tha mooth o tha tomb?”  Whan the' lukt up, the' saa tha stane haed bin rowlt awa. It wus a pooerfu bïg stane.  Whaniver the' went ïntae tha tomb, the' saen a young man wi a white robe on hïm sïttin on tha richt han side, an the' wur thunnèrstruck.  “Dïnnae be sae feart!” he saed. “ Yis ir lukkin fer Jesus o Nazareth that the' crucyfied. He's ris. He's no here! Luk fer yersels - thïs ïs tha place whar the' layed hïm oot.  But gae noo an tell hïs follaers, an tell Petèr, that Jesus ïs awa on aheid o yis ïntae Galilee. Ye'll see hïm thonner, jist as he toul ye.”  Tha weemen cum oot frae tha tomb an tuk aff, trimmlin an dumfoonèrt. An the' niver saed ocht tae oniebodie, fer the' wur that feart. Noo whan Jesus ris on tha furst day o tha week, he showed hissel furst tae Mary Magdalene that he haed driv seiven wïckit spïrits oot o.  An she went an toul thaim that haed bin wi hïm that wur sair-hairtit an greetin.  Whan the' heerd that Jesus wus leevin agane, an that she haed saen hïm, the' dïdnae believe ït. An eftèr thïs Jesus appeart, lukkin dïffernt, tae twa o thaim waakin oot ïntae tha kintrie.  The' cum bak an toul tha ithers tae, but the' wudnae tak thair wurd fer ït ether. Latèr on, Jesus showed hissel tae tha Eleiven that wur aitin roon tha boord, an he chackt thaim fer no haein mair faith, an fer no bein wullin tae believe thaim that haed saen hïm eftèr he wus ris frae tha deid.  An he saed tae thaim, “Gang oot ïntae tha hale warl an praich tha Guid News tae aa mankine.  Oniebodie that believes an ïs baptised wull be saved, but oniebodie that daesnae believe wull be condemned.  Whariver believers gangs, these mïraclis signs wull gae alang wi thaim: ïn ma name the' wull drive oot ïll spïrits, an the'll spake wi ither leids;  the'll lïft snakes up wi thair hans, an ïf the' drïnk onie deidlie puzhion, ït'll no dae thaim onie hairm ava. The'll pit thair hans on seeck fowk an the'll get bettèr agane.” Eftèr tha Loard haed spauk tae thaim, he wus taen up ïntae heiven, an sut doon at tha richt han o God.  Then hïs follaers went oot praichin iveriewhar, an tha Loard wrocht alang wi thaim, an thair message wus bakt up wi mïraclis signs. Amen. Maist warthie Theophilus, A hale lock o fowk haes taen ït ïn han tae draa up an accoont o aa tha thïngs that haes cum aboot amang iz.  The' hae brocht thegither whut wus hannit doon tae iz frae yins that saa ït aa wi thair ain een richt frae tha stairt, an that becum sarvints o tha Wurd o God.  An sae, haein lukt ïntae ït aa masel richt frae whaniver tha hale storie begun, A thocht ït wud be a guid thïng fer me tae pit doon a trig accoont fer ye forbye, Theophilus, tae mak ye shair o tha truith o whut ye hae bin lairnt. Whaniver Herod wus Kïng o Judea, thair wus thïs preesht caad Zechariah. Noo he belanged til tha preeshtlie connection o Abijah; an hïs wife Lïzbeth, hir femlie went bak til tha dochtèrs o Aaron as weel.  An the' wur baith upricht ïn tha Loard's sicht, keepin aa tha commauns an laas o tha Loard.  But the' haed nae femlie, fer Lïzbeth cudnae hae weans; an tha baith o thaim wus weel up ïn yeirs. Yin time whan ït wus tha turn o Zechariah's connection fer daein thair dutie ïn tha Hoose o God,  Zechariah wus pïckt oot bi tha draain o lots - laik tha preeshts aye daen ïn thaim days - tae gang ïntae tha Halie o Halies an burn ïncense.  Noo whaniver tha time cum roon fer burnin tha ïncense, aa tha fowk wus ootbye, prayin.  An aa o a suddent an angel o tha Loard appeart, stannin on tha richt han side o tha althar o ïncense!  Zechariah wus tuk bak whan he saen tha angel an he wus hairt-scarred.  But tha angel saed, “Dïnnae be feart, Zechariah, fer God haes heerd yer prayer, an yer wife Lïzbeth wull gie ye a wee sinn! An ye maun caa hïm Jhone. Ye'll be quare an gled whan he's boarn, an sae wull a brave wheen o ither fowk alang wi ye. Fer he wull be ootstannin ïn tha sicht o tha Loard. He's no tae tak wine or onie ither kine o strang drïnk, an he'll be fu o tha Halie Spïrit richt frae hïs mither's wame. An he'll gether monie an Israelite bak tae tha Loard thair God. He wull be laik Elijah, fu o God's Spïrit an pooer; he wull saffen tha hairts o tha faithers tae thair weans, turnin contrairie yins tae a richt wye o thïnkin; an he wull gang afore tha Loard tae mak tha fowk readie fer hïm.” Zechariah axt tha angel, “Hoo cud A be shair whut ye'r sayin's richt? Fer baith me an tha wife ïs weel up ïn yeirs!”  Then tha angel saed, “A'm Gabriel. An A'm cum strecht frae God hissel fer tae gie ye thïs guid news.  Mairk thïs weel! Seein as ye niver believed whut A toul ye, ye'll be struck dum an no be fït tae taak tae tha wean's boarn. But thïs'll cum aboot ïn tha richt time.” Aa tha while, tha yins ootbye wus wunnèrin hoo cum Zechariah wus takkin sae lang ïn tha Loard's Hoose.  Whaniver he cum oot he cudnae say ocht ava, ner taak tae tha fowk. The' knowed bi tha signs he wus giein, he maun hae saen a vïsion ïn tha Hoose o tha Loard, but aa tha while he cudnae taak.  Bye an bye, whaniver he haed hïs turn at tha althar daen, he went bak hame. No lang eftèr that, Lïzbeth fun oot she wus gaun tae hae a wean, an sae she stapt ïn tha hoose oot o sicht fer five month.  “Tha Loard haes bin mair ner guid tae me,” Lïzbeth saed, “an A'm no affrontit onie lang'r wi haein nae femlie.” Whan Lïzbeth wus sïx month gan, God sent tha angel Gabriel tae tha toon o Nazareth ïn Galilee,  tae a virgin bi tha name o Mary that wus trystit tae a man caad Joseph, descendit frae Kïng Davit.  Tha angel saed til hir, “Fair faa ye, blisst amang weemen, tha Loard ïs wi ye.”  Mary wus aa throu hirsel as she tried tae mak sense o whut tha angel haed telt hir. “Dïnnae be feart, Mary,” tha angel saed, “fer ye hae fun favour wi God.  Tak tent, ye ir fer haein a wean, a sinn, an ye maun caa hïm Jesus. He wull be ootstannin, an be caad tha Sinn o tha Maist Heich God. An God wull gie hïm tha throne o hïs forefaither Davit, an he wull rule ower Israel fer iver an aye, an thair'll be nae enn tae hïs Kïngdom.” Mary axt tha angel, “Hoo can A hae a wean, wi me a virgin an niver bin wi a man?” Tha angel toul hir, “Tha Halie Spïrit an tha pooer o God wull cum doon on ye. An sae tha wean boarn tae ye wull be halie, an wull be caad tha Sinn o God. An yer cousin Lïzbeth ïs fer haein a sinn ïn hir oul age as weel, tha mair fowk thocht she cudnae hae onie; but she's ïn hir sïxth month.  Fer thair's naethin ava God cannae dae.”  Mary saed, “Weel, A'm tha sarvint o tha Loard an A'll dae whutiver he wants. Sae, jist let ït aa cum aboot laik ye say.” An then tha angel went awa frae hir. Eftèr thïs, Mary got hirsel readie, an heidit aff ïn a bïg hurrie tae a toon ïn tha hïlls o Judea.  Up she cum thonner tae Zechariah's hoose, an toul Lïzbeth ït wus guid tae see hir.  Whaniver Lïzbeth heerd tha soon o Mary's voice, tha bairn gien a lep ïn hir wame, an she wus fu o tha Halie Spïrit.  Lïzbeth caad oot wi a gled cry tae Mary, “Amang aa weemen ye'r blisst bi God, an blisst be tha wean ye'r fer haein!  But hoo cum ït's me haes bin gien sae bïg an honour, wi tha mither o ma Loard cumin tae vïsit me?  Tha mïnit A heerd yer wairm wurds, A cud feel tha bairn ïn ma wame giein a lep fer joy.  Ye ir ïn fer a blissin, Mary, fer ye dïdnae doot tha Loard wud dae jist whut he toul ye.” Then Mary saed, “Ma sowl gies praise tae tha Loard, an ma spïrit ïs gled ïn God ma Saviour! Fer he haes tuk notysh o me, a puir sarvin lass, an aa genèrations frae noo on wull caa me blisst. Tha Michtie Yin haes daen wunnèrfu thïngs fer me, an Halie ïs hïs name. Hïs mercie bides wi thaim that houls hïm ïn reverence, richt doon tha genèrations. Hoo pooerfu hïs michtie airm ïs, that can skail thaim that's fu o thairsels. He haes brocht doon tha michtie frae thair heich saits o pooer, an lïftit up tha doon-an-oots. He haes fed tha hung'rie wi guid thïngs, an he's turnt tha weel-aff yins bak empie-hannit. He haes lukt eftèr hïs sarvint Israel, an he niver fergets tae be merciefu. Fer he promist thïs tae oor faithers - tae Abraham an aa hïs childèr - fer iver an aye.” Then Mary stapt ower wi Lïzbeth fer aboot thrie month afore gaun bak hame. Noo whan Lïzbeth's time cum fer tha wean tae be boarn, she haed a wee sinn.  Wurd wusnae lang gaun roon o hoo guid tha Loard haed bin til hir, an hir freens an nighbers wus aa wile plaised.  Whaniver tha wean wus echt day oul, thair wus a guid turnoot o freens an nighbers at tha circumcisin, an the' wur aa wantin tae caa hïm eftèr hïs faither.  But “Na!” Lïzbeth saed, “He maun hae tha name o Jhone.”  “Whut!” the' saed, “Nane o yer femlie wus iver a Jhone.”  Sae the' axt tha wean's faither, bi makkin signs, whut he thocht tha name shud be.  He waved fer thaim tae get hïm sumthin tae write on, but the' wur aa tuk bak whan he püt thïs doon: “Hïs name ïs Jhone!”  Strecht aff Zechariah fun hïs tung an he stairtit giein praise tae God.  Aa tha fowk roon aboot wus dumfoonèrt, an ït wus tha taak o tha hale kintrieside o Judea.  An iveriebodie that heerd aboot ït wus wunnèrin whut wye thïs wee fella wud turn oot. Oniebodie cud see that tha han o tha Loard wus upon hïm. Then hïs faither Zechariah, fu o tha Halie Spïrit, stairtit makkin a proaphesie: “Praise tha Loard God o Israel, fer he haes cum doon amang hïs fowk an pyed tha coast o settin thaim free. Frae tha line o Davit's croon, he haes brocht iz a michtie Saviour, jist laik he saed he wud throu tha mooth o hïs halie proaphits, a lang while bak. Noo we wull be saved frae thaim that's agin aa we dae, an frae thaim that cannae stan iz. He haes showed mercie tae Abraham an tae aa oor forefaithers, bi haein mine o hïs halie coveynant. Sae noo we can sarve hïm wi'oot bein feart o thaim that's wantin tae hairm iz, wi us bein halie an ïn guid stannin ïn tha ee o tha Loard as lang as we leeve. An you, ma wee sinn, ye'll get caad ‘Tha proaphit o tha maist heich God’, fer ye'll mak tha wye readie fer tha cumin o tha Loard. Ye'll tell tha fowk hoo the' can get saved bi haein thair sïns forgien. Heiven's risin sin ïs jist aboot tae brek on iz, oot o tha guidness o God's hairt, giein licht tae thaim that sïts ïn tha dairk shedda o deith, an róadin iz ïntae tha pad o peace.” Jhone wus raired an he becum strang ïn spïrit, an he leeved oot ïn tha wuldèrness tae tha time cum tae stairt praichin tae Israel. Roon aboot thïs time tha Emperor, Caesar Augustus, gien oardèrs that a heid-coont wus tae be taen o aa tha fowk ïn iverie pairt o hïs empire.  Thïs wus tha furst coont daen whaniver Quirinius wus tha Guviner o Syria.  An iveriebodie wus haein tae gang tae whar the' wur boarn tae pit thair names doon fer ït.  Noo acause Joseph's femlie went bak tae Kïng Davit, he haed cum frae Nazareth ïn Galilee tae Bethlehem ïn Judea, whar Davit wus frae.  Mary, hïs wife tae be, trevelt wi hïm, tha mair o bein near hir time.  But whan the' wur thair, hir time cum tae hae tha wean.  An she haed hir furst babbie, a sinn. She rowlt hïm up ïn bïts o claith an püt hïm ïn a manger wi tha fother, acause thair wus nae ruim fer thaim ïn tha ludgin hoose. That nicht a wheen o herdmen wus oot ïn tha fiels mindin thair sheep.  Aa o a suddent, an angel o tha Loard cum amang thaim, an tha hale kintrie wus lichtit up bi tha glorie o tha Loard, an the' wur wile feart.  But tha angel saed, “Dïnnae be feart, fer A'm brïngin yis tha best news iver; an ït's fer tha hale warl!  Tha Saviour, ay, tha Christ, tha Loard, haes thïs nicht bin boarn ïn Bethlehem, tha toon o Davit.  An thïs ïs hoo ye'll ken hïm. Ye'll fin a babbie, rowlt ïn bïts o claith, lyin amang tha fother ïn a manger.”  An aa o a suddent thair wus a hale thrang o angels, tha airmies o heiven, praisin God an sayin,  “Glorie tae God ïn tha maist heich heiven, an peace on irth tae aa fowk that plaises hïm.” Whaniver tha angels went bak tae heiven, tha herdmen saed yin tae anither, “Cum on, we'll gang tae Bethlehem an see thïs wunnèrfu thïng that haes happent, that tha Loard haes toul iz aboot.”  The' hurriet aff an the' fun Mary an Joseph. An thair wus tha babbie lyin ïn tha manger!  Whaniver the' saen hïm, tha shepherds toul whut tha angel haed saed aboot thïs wean, an aa that haed happent.  An the' wur aa thunnèrstruck bi whut the' heerd frae tha shepherds.  Mary dïdnae say much, but she kep turnin these thïngs ower an ower ïn hir hairt.  Tha shepherds went bak tae hirdin thair sheep ïn tha fiels, praisin an giein glorie tae God fer whut the' haed saen an heerd. It haed bin jist tha wye tha angel haed toul thaim. Echt days on, whaniver the' circumcised tha wean, he wus gien tha name Jesus, tha name that tha angel saed tae caa hïm lang afore he wus boarn. Whan tha time cum roon fer Mary an Joseph tae dae whut tha Laa o Moses saed tae dae eftèr a wean's birth, the' tuk hïm tae tha Hoose o God ïn Jerusalem tae mak thair offerin an tae present hïm tae tha Loard.  Tha Laa o tha Loard saed that tha furst boarn wee fella aye belangs tae tha Loard.  As weel as thïs, tha Laa o tha Loard saed that the' haed tae offer a secryfice o twa turtle doos or twa young pïgeons. Noo thair wus thïs man ïn Jerusalem caad Simeon, that wus a guid, God-fearin man, fu o tha Halie Spïrit an lukkin forrit tae tha cumin o tha Messiah,  acause tha Halie Spïrit haed toul hïm that he wudnae dee afore he haed saen Christ tha Loard.  That day he wus guidit bi tha Halie Spïrit tae gang tae tha Hoose o God whan Mary an Joseph wus thair tae dae whut tha Laa saed. Whaniver he saa tha wean, he tuk hïm up ïn hïs airms an praised God an saed, “Noo A can dee contentit, fer A hae saen hïm jist as Ye saed. Fer ma een haes saen tha Saviour o tha warl, that ye sent fer yin an aa. Hïs licht wull shine on aa tha Gentiles, an he wull be tha glorie o Israel.” Jesus' faither an mither wus wile tuk bak at whut Simeon saed aboot thair wean.  Then Simeon gien thaim a blissin, an toul Mary tha mither tae tak heed o thïs: “Tha wean wull hae a pooerfu effect on monie a bodie ïn Israel. Some'll rise up an some wull faa. He ïs a sign frae God, but a lock o fowk wull hae naethin tae dae wi hïm.  Thïs wye aa tha thochts ïn fowks' hairts wull be oot ïn tha apen, an as fer you, Mary, sorra as shairp as a sword wull stab yer hairt.” Then thair wus a wee weeda wumman, echtie-fower yeir oul, caad Anna, that wus a proaphitess. She haed bin merriet tae hir man fer seiven yeir afore he deed. She wus a dochtèr o Phanuel o tha tribe o Asher. She wud stap ïn tha Hoose o God, prayin an fastin nicht an day,  an tae aa thaim that wus lukkin forrit tae Jerusalem bein set free, she kep on tellin thaim aboot tha wean. Eftèr Mary an Joseph haed cairriet oot aa that needit daen tae keep tha Laa, the' went bak hame tae tha toon o Nazareth ïn Galilee.  An as tha wean wus growein up, he wus strang, fu o wusdom an blisst bi God. Noo iverie yeir hïs faither an mither went tae Jerusalem fer tha Faist o tha Passower.  An whan he wus twal yeir oul, the' went up tae Jerusalem fer tha Faist, laik the' aye daen.  Whaniver tha Faist wus ower, hïs mither an faither set oot fer hame alang wi ither femlies, no knowin that Jesus haed styed behin ïn tha cïtie. The' jaloused he wus ïn tha companie, an the' trevelt on a hale day afore the' mïsst hïm.  Whan the' cudnae fin hïm amang thair femlie an freens, the' went bak tae Jerusalem tae luk fer hïm.  Sae ïn tha enn ït wus thrie days afore the' fun hïm. An thair he wus, sïttin ïn tha coortyaird o tha Hoose o God, takkin ïn whut tha taichers wur sayin, an quïzzin thaim.  Aa that heerd hïm cudnae believe tha wye he wus answerin an tha much he knowed.  Whan Mary an Joseph saen hïm the' wur dumfoonèrt, an hïs mither saed, “Wean dear, why hae ye daen thïs tae iz? Me an yer faither haes bin worriet seeck lukkin fer ye.”  “Why wur ye lukkin fer me?” he axt. “Dïd ye no ken that A maun be aboot ma Faither's bïzness here ïn hïs Hoose?”  But the' dïdnae unnèrstan whut he wus taakin aboot.  Jesus went bak doon tae Nazareth wi thaim an aye daen as he wus bïd, but Mary kep aa these thïngs ïn hir hairt. An Jesus growed up, wise an strang an weel plaisin tae God an man. Noo, whan Tiberius Caesar haed rult fer tha maist pairt o fïfteen yeir, Pontius Pilate wus tha Guviner o Judea, Herod wus tha Tetrarch ower Galilee, hïs brither Phïlip wus tha Tetrarch ower Iturea an Trachonitis, an Lysanias wus tha Tetrarch ower Abilene. An Annas an Caiaphas wus tha Heich Preeshts. At thïs time, God spauk tae Jhone, tha sinn o Zechariah, oot on tha muirs. Jhone gaed aa roon tha rïver Joardan, praichin an tellin tha fowk the' shud be baptised fer tae show the' haed turnt awa frae thair sïns, an tae show the' haed turnt tae God fer hïm tae forgie thaim.  Laik ye'll fin ïn tha buik o Isaiah tha proaphit, he spauk o Jhone whan he saed, “A voice ïs cryin oot ïn tha wiles: ‘Mak readie tha wye o tha Loard, mak hïs pads strecht fer hïm! Iverie glen wull be fïllt ïn; an iverie muntin an knowe levelt oot; an tha crookit wyes wull be makkit strecht, an tha reuch wyes makkit flet. An aa leevin fowk wull see tha savin pooer o God!’ ” Sae Jhone spauk tae tha thrang o fowk that cum oot tae get baptised wi hïm: “Ye sleekit shooer o vipers, wha telt ye tae rin frae tha wrath o God that's cumin?  Ye maun show bi tha wye ye leeve that ye hae turnt awa frae yer sïns. Dïnnae stairt sayin tae yersels, ‘We hae Abraham fer oor faither’, an hae daen wi that! Fer A tell ye that oot o thon stanes God can mak weans fer Abraham.  God's hatchit ïs noo hoverin at tha ruit o tha trees, an thaim that dïnnae gie guid fruit wull be fellt an pïtcht ïntae tha fire.” “Whut'll we dae then?” tha thrang wus axin hïm.  Jhone telt thaim, “Tha yin that haes twa shïfts shud gie yin tae hïm that haes nane, an tha yin that haes mait shud dae tha same.”  Tha tex men cum tae be baptised as weel, an the' axt Jhone, “Maistèr, whut ir we tae dae?”  An Jhone telt thaim, “Dïnnae ax fowk fer mair ner ye shud.”  An tha sodgers axt hïm, “Whut shud we dae?” Jhone saed til thaim, “Dïnnae squeeze tha last pennie oot o fowk, ner blekmail thaim fer thair siller; an mak dae wi whut ye get pyed an be gled o ït!” Aa tha fowk wus waitin an wunnèrin wus Jhone mebbe tha Christ.  But Jhone toul thaim aa, “A'm onlie baptisin wi wattèr. But yin'll cum that wull baptise ye wi tha Halie Spïrit an wi fire. He ïs michtier ner me. A'm no fït tae lowse hïs buits fer hïm.  Wi hïs winnowin fork ïn hïs han, he'll redd up hïs thrashin-flure, an gether tha wheat ïntae hïs barn; but he'll burn tha caff wi a fire ye cannae pit oot!” Jhone praicht tha Guid News ïn monies a wye tae aa tha fowk.  But he telt Herod tha Tetrarch ït wusnae richt tha wye he haed tuk Herodias, hïs brither Phïlip's guidwife, an he toul hïm aff fer aa tha ither wrang thïngs he haed daen as weel.  An warst o aa, Herod püt Jhone ïn jail. Whan aa tha fowk wus gettin baptised bi Jhone, Jesus wus baptised as weel. An whaniver he wus gettin baptised, he wus prayin, an tha heivens apent.  Tha Halie Spïrit cum doon on hïm laik a doo, an a voice cum frae heiven sayin, “Ye ir ma sinn, ma hairt's delicht, an A'm weel plaised wi ye.” An Jesus wus roon aboot thurtie yeir oul whan he stairtit hïs praichin an taichin. He wus - fowk thocht - tha sinn o Joseph, that wus tha sinn o Heli. An Heli wus tha sinn o Matthat. Matthat wus tha sinn o Levi. Levi wus tha sinn o Melki. Melki wus tha sinn o Jannai. Jannai wus tha sinn o Joseph. Joseph wus tha sinn o Mattathias. Mattathias wus tha sinn o Amos. Amos wus tha sinn o Nahum. Nahum wus tha sinn o Esli. Esli wus tha sinn o Naggai. Naggai wus tha sinn o Maath. Maath wus tha sinn o Mattathias. Mattathias wus tha sinn o Semein. Semein wus tha sinn o Josech. Josech wus tha sinn o Joda. Joda wus tha sinn o Jonan. Jonan wus tha sinn o Rhesa. Rhesa wus tha sinn o Zerubbabel. Zerubbabel wus tha sinn o Shealtiel. Shealtiel wus tha sinn o Neri. Neri wus tha sinn o Melki. Melki wus tha sinn o Addi. Addi wus tha sinn o Cosam. Cosam wus tha sinn o Elmadam. Elmadam wus tha sinn o Er. Er wus tha sinn o Joshua. Joshua wus tha sinn o Eliezer. Eliezer wus tha sinn o Jorim. Jorim wus tha sinn o Matthat. Matthat wus tha sinn o Levi. Levi wus tha sinn o Simeon. Simeon wus tha sinn o Judah. Judah wus tha sinn o Joseph. Joseph wus tha sinn o Jonam. Jonam wus tha sinn o Eliakim. Eliakim wus tha sinn o Melea. Melea wus tha sinn o Menna. Menna wus tha sinn o Mattatha. Mattatha wus tha sinn o Nathan. Nathan wus tha sinn o Davit. Davit wus tha sinn o Jesse. Jesse wus tha sinn o Obed. Obed wus tha sinn o Boaz. Boaz wus tha sinn o Salmon. Salmon wus tha sinn o Nahshon. Nahshon wus tha sinn o Amminadab. Amminadab wus tha sinn o Admin. Admin wus tha sinn o Arni. Arni wus tha sinn o Hezron. Hezron wus tha sinn o Perez. Perez wus tha sinn o Judah. Judah wus tha sinn o Jacob. Jacob wus tha sinn o Isaac. Isaac wus tha sinn o Abraham. Abraham wus tha sinn o Terah. Terah wus tha sinn o Nahor. Nahor wus tha sinn o Serug. Serug wus tha sinn o Reu. Reu wus tha sinn o Peleg. Peleg wus tha sinn o Eber. Eber wus tha sinn o Shelah. Shelah wus tha sinn o Cainan. Cainan wus tha sinn o Arphaxad. Arphaxad wus tha sinn o Shem. Shem wus tha sinn o Noah. Noah wus tha sinn o Lamech. Lamech wus tha sinn o Methuselah. Methuselah wus tha sinn o Enoch. Enoch wus tha sinn o Jared. Jared wus tha sinn o Mahalalel. Mahalalel wus tha sinn o Kenan. Kenan wus tha sinn o Enosh. Enosh wus tha sinn o Seth. Seth wus tha sinn o Adam. An Adam wus tha sinn o God. An Jesus, bein fu o tha Halie Spïrit, cum bak frae tha Joardan, an wus taen bi tha Spïrit ïntae tha wuldèrness.  Fer fowertie days he wus tempit bi tha Deil, an ïn aa thaim days he dïdnae ait ocht ava. An at tha enn o tha time, he wus gye hung'rie.  An tha Deil saed tae hïm, “If ye ir tha Sinn o God, tell that stane thair tae turn ïntae breid.”  An Jesus spauk bak tae hïm an saed, “It ïs writ doon, that man cannae leeve bi breid alane, [but bi iverie wurd o God].”  Then tha Deil tuk hïm up heich, an lut hïm see aa tha kïngdoms o tha warl ïn a weethin o time.  Tha Deil saed tae hïm, “Aa tha pooer o these kïngdoms A wull gie ye, an tha glorie that gangs wi thaim, fer ït's mine tae gie tae whaiver A laik.  Gin ye wull jist boo doon tae me, ït wull aa be yer ain.”  Jesus saed til hïm, “Awa or that, Satan! Fer tha Guid Buik says ye ir tae woarship tha Loard yer God, an tae sarve naebodie but hïm.”  An tha Deil brocht hïm tae Jerusalem, an tuk hïm up tae tha verie tap o tha Hoose o God, an saed tae hïm, “If ye ir tha Sinn o God, throw yersel doon frae here!  Fer tha Guid Buik says: ‘He wull tell hïs angels tae luk eftèr ye an keep an ee on ye.  Wi thair hans the' wull haud ye up, fer fear ye dunt yer fit agin a stane’.”  An Jesus saed bak tae hïm, “It's ïn tha Buik forbye: ‘Ye ir no tae temp tha Loard yer God!’ ”  An whan tha Deil haed stapt aa tha tempin, he tuk aff an lut hïm be fer a while. An Jesus cum bak ïn tha pooer o tha Spïrit ïntae Galilee; an he wus tha taak o tha hale kintrie roon aboot.  An he taicht ïn thair Meetin Hooses, an he haed a great name amang thaim aa. An he cum tae Nazareth, whar he haed bin raired; an as he aye daen, he went ïntae tha Meetin Hoose on tha Sabbath day, an stud up fer tae read.  The' gien hïm tha screed o tha proaphit Isaiah, an whan he haed apent tha buik, he fun tha place whar ït wus writ doon:  “Tha Spïrit o tha Loard ïs cum ower me, fer he haes anointit me tae tell oot tha Guid News tae tha puir; he haes sent me fer [tae hail tha hairtbrauk], tae lowse thaim that's bun, tae gie sicht tae tha blin, fer tae set free thaim that's trod doon,  an fer tae praich tha yeir o tha Loard's grace.” Whan Jesus haed rowlt up tha screed, he gien ït bak tae tha man ïn chairge, an he sut doon. An naebodie ïn tha Meetin Hoose cud tak thair een aff hïm.  An he stairtit aff bi tellin thaim, “Whut ye hae jist heerd frae tha Guid Buik haes cum aboot theday.”  An aa spauk weel o hïm, an the' cud harlie tak ïn tha wunsum wurds that cum oot o hïs mooth. “Is thïs no Joseph's sinn?” the' axt.  He telt thaim thïs, “Nae doot Ye wull quote tha oul saw at me - ‘Doctèr, hail yersel!’ An ye'll say, ‘Whut we heerd ye daen ïn Capernaum, dae ït here ïn yer ain hametoon as weel.’ ”  An he saed, “A warrant ye thïs: nae proaphit ïs iver walcum ïn hïs ain hametoon.  A'm tellin ye tha truith, ïn tha days o Elijah, tha heivens wus shut up fer thrie yeir an sïx month, an thair wus a bïg hung'r ower aa tha lan. An thair wus monie weedas ïn Israel at tha time.  Elijah wusnae sent til onie o thaim but, onlie tae a weeda wumman ïn Serepta, near tha toon o Sidon.  Forbye, thair wus monie lepers ïn Israel ïn tha time o Elisha tha proaphit, but nane o thaim wus makkit clain, apairt frae Naaman frae Syria.”  Whaniver the' heerd these thïngs, aa tha fowk ïn tha Meetin Hoose wus wile ang'rie.  An the' ris up, an the' driv hïm oot o tha toon, an the' tuk hïm up tae tha broo o tha hïll whar tha toon wus bigged, fer tae throw hïm doon heid furst.  But he passt richt throu tha mïddle o thaim, an gaed on hïs wye. Then Jesus went on doon tae Capernaum, a toon o Galilee. An he wus taichin tha fowk thair on tha Sabbath day.  An the' wur aa thunnèrstruck wi hïs taichin, fer tha wurds he spauk wus pooerfu.  An ïn tha Meetin Hoose, thair wus a man that haed a demon, an ïll spïrit, ïn hïm. An he scraicht oot lood,  “Hey! [Lea iz alane], Jesus o Nazareth! Whut dae ye want wi iz? Hae ye cum here tae dae awa wi iz? A ken richt weel wha ye ir. Ye ir tha Halie Yin o God!”  But Jesus chackt hïm an saed, “Houl yer wheesht, an cum oot o hïm!” An tha demon throwed hïm tae tha grun fornent thaim aa, an ït cum oot o hïm, an ït dïdnae hurt hïm ava.  An the' wur aa dumfoonèrt, an taakt amang thairsels, an saed, “Dïd ye iver hear tha laik o ït? Fer wi thortie an pooer he oardèrs tha ïll spïrits, an at hïs bïddin the' cum oot!”  Sae Jesus wus tha taak o tha hale kintrieside roon aboot. An he gaed oot o tha Meetin Hoose an on tae Simon's hame. Noo Simon's guidwife's mither wus wile baad wi a faivir, an the' axt Jesus fer tae mak hir bettèr.  He stud ower hir, an he chackt tha faivir, an ït left hir. She got up at yinst an stairtit tae sarve an luk eftèr thaim. Noo whan tha sin wus gaun doon, aa tha yins that haed seeck fowk wi aa kines o disaises brocht thaim tae Jesus; an he püt hïs hans on iverie yin o thaim, an hailt thaim.  Forbye, demons cum oot o monie o thaim, cryin oot, “Ye ir [Christ,] tha Sinn o God!” An he wud chack thaim, oardèrin thaim no tae spake, fer the' kent that he wus tha Christ. Whan ït wus daylicht, he depairtit an went tae a place he cud be on hïs ain. An tha fowk lukt fer hïm, an cum tae hïm, an axt hïm fer tae stye, fer the' dïdnae want hïm tae lea thaim.  But he saed tae thaim, “A maun praich tha Guid News o tha Kïngdom o God tae tha ither toons as weel; fer that's why A wus sent.”  Sae he kep on praichin ïn tha Meetin Hooses o Galilee Yin day, Jesus wus stannin bi tha Loch o Gennesaret , an aa tha fowk wus croodit roon hïm, püshin an shuvin fer tae hear tha Wurd o God.  An he saa twa bóats pued up bi tha wattèr's edge. But tha fïshermen wus awa oot o thaim, an the' wur waashin thair neyts.  An Jesus got ïntae yin o tha bóats, whut belanged tae Simon, an axt hïm tae pit oot a weethin frae tha lan. An he sut doon an taicht tha fowk frae tha bóat.  Noo whan he haed daen taakin tae tha fowk, he toul Simon, “Pit oot tae tha deep wattèr, an let doon yer neyts fer a haal.”  Simon saed, “Dominie, we hae wrocht aa nicht an tuk naethin. But nanethaless, A'll dae as ye bïd me an let doon tha neyts.”  An whan the' haed daen thïs, the' catched a pooerfu lock o fïsh. Thair wus that monie that tha nettin stairtit tae cum apairt.  Sae the' waved tae thair nighbers ïn tha ither bóat tae cum an gie thaim a han, an the' fïllt baith bóats sae fu that the' near sunk.  Whaniver Simon Petèr saa thïs, he faad on hïs knees afore Jesus an saed, “G'awa frae me, Loard, fer A'm a sïnfu man.”  Whaniver hïm an aa that wur wi hïm saa tha haal o fïsh, the' cud harlie tak ït ïn.  An nether cud Jeames an Jhone, tha sinns o Zebedee, that wur nighberin wi Simon. Jesus saed tae Simon, “Dïnnae be feart. Frae noo on, ït's men ye'll be ketchin.”  Whaniver the' haed brocht thair bóats tae lan, the' left aa an the' follaed eftèr Jesus. Anither time, whan Jesus wus ïn yin o tha toons, thair wus thïs man wile baad wi leprosie. Whaniver he saen Jesus he faad doon afore hïm an begged hïm, “Loard, ïf ye hae a mine tae, ye can mak me clain.”  An he püt hïs han oot an toucht hïm, sayin, “A wull shairlie. Be clain!” An richt awa tha leprosie wus gan frae hïm.  An he chairged hïm tae tell naebodie, but bïd hïm gang an show hissel tae tha preesht. “Gie an offerin fer yer cleansin,” saed Jesus, “as Moses telt iz ïn tha Laa, fer a wutness tae yin an aa that ye'r weel agane!”  But fer aa thïs, tha hale kintrieside taakt aboot hïm aa tha mair, an cum tae hear hïm ïn thair droves, an tae be cured o thair ailments.  Then Jesus tuk hissel awa frae thaim ïntae a quait place fer tae pray, as he wus ïn tha habit o daein. Anither day, as he wus lairnin tha fowk, thair wus Pharisees an taichers o tha Laa sïttin bye. The' haed cum frae aa tha vïllages roon aboot, oot o Galilee, an Judea an Jerusalem, an tha pooer o tha Loard wus thair fer tae hail thaim.  An luk see! - a wheen o men wus brïngin a paralysed man on a bed; an the' wur lukkin fer a wye fer tae brïng hïm ïntae tha hoose tae lay hïm doon afore Jesus.  An whan the' cudnae fin a róad ïn acause o aa tha thrang, the' went up on tae tha tap o tha hoose, an lut hïm doon on hïs bed throu tha ruif, ïn amang tha fowk, richt fornent Jesus.  Whaniver he saa thair faith, he saed, “Ma freen, yer sïns ïs aa forgien.”  Tha maistèrs o tha Laa an tha Pharisees stairtit taakin amang thairsels. “Wha daes he thïnk he ïs, taakin sitch blesphemie? Wha can forgie sïns but God alane?”  Jesus knowed whut thair thochts wur, an saed tae thaim, “Hoo cum yis ir thïnkin laik thïs?  Is ït aisier tae say, ‘Yer sïns ir forgien’, or tae say ‘Get up an waak’?  But noo ye'll see that tha Sinn o Man haes tha pooer tae forgie sïns here on irth.” Jesus then saed tae tha man that haed bin paralysed, “Get up, tak yer bed wi ye, an gang awa hame!”  An richt awa he got up afore thaim, gethert up hïs beddin, an went aff hame, praisin God.  The' cud harlie believe ït, an the' gien glorie tae God, yit at tha same time the' felt feart an saed, “We hae saen thïngs theday that ir ower ocht!” Eftèr thïs, Jesus went oot an saa a tex man bi tha name o Levi, sïttin ïn hïs hut. An Jesus saed tae hïm, “Follae me!”  Levi ris up, left aa behin hïm, an follaed Jesus.  An Levi layed on a bïg spreed ïn hïs ain hoose fer Jesus, an thair wus a hale lock o tex men an tha laik thair, roon tha table wi thaim.  But tha maistèrs o tha Laa an tha Pharisees wus muttèrin tae tha follaers o Jesus, “Fer why ir ye aitin an drïnkin wi tex men an sïnners?”  An Jesus saed tae thaim, “Fowk that ir hale an hairtie dïnnae need a doctèr, but seeck fowk dae!  A hinnae cum fer tae caa guid leevin fowk tae repentance, but A hae cum tae caa sïnners.” Some fowk saed tae hïm, “Jhone's follaers ir aye fastin an prayin, an sae dae tha follaers o tha Pharisees, but your yins ïs aye aitin an drïnkin!”  But Jesus saed tae thaim, “Ye cannae mak waddin guests fast while tha bridegruim ïs wi thaim.  Thair'll cum a day but, whaniver tha bridegruim wull be tuk awa frae thaim, an that'll be tha time the' wull fast.”  He toul thaim anither parable: “Naebodie taks a piece o claith frae a new cóat tae patch an oul yin. If he daes, tha new patch wull pu awa frae tha oul, an forbye the' wudnae match.  An naebodie pits new wine ïntae oul wineskïns. Fer ïf ye dae, tha new wine wull brust tha oul skïns, tha wine wull spïll oot an tha skïns wull be ruint.  Na, ye hae tae pit new wine ïntae new skïns, [then baith wull be aa richt].  Forbye, naebodie eftèr haein drunk oul wine, wud richt awa be lukkin new wine. Fer he wud say, ‘Tha oul wine ïs bettèr.’ ” Cum twa Sabbaths eftèr thïs, Jesus wus gaun throu tha coarnfiels an hïs follaers pluckt tha heids aff tha coarn tae ait, giein thaim a rub atween thair hans.  An some o tha Pharisees axt thaim, “Hoo cum yis ir daein whut's agin tha Laa on tha Sabbath day?”  Jesus gien tha answer, “Hae ye no read whut Davit daen whaniver hïm an hïs freens wus hung'rie?  Hoo he gaed ïntae tha Hoose o God, an tuk an et tha halie showbreid, an gien ït tae thaim that wus wi hïm forbye? Shair that wus agin tha Laa fer oniebodie but tha preeshts!”  An he saed tae thaim, “Tha Sinn o Man ïs Loard o tha Sabbath anaa.” Then on anither Sabbath he gaed ïntae tha Meetin Hoose tae taich tha fowk, an thair wus a man thair an hïs richt han wus wuthert.  Tha maistèrs o tha Laa an tha Pharisees kep thair een on Jesus tae see wud he hail on tha Sabbath, sae as tae hae sumthin agin hïm.  But he kent richt weel thair thochts an saed tae tha man wi tha baad han, “Stan up whar the' can aa see ye.” An up he got.  Then Jesus saed tae thaim, “Daes tha Laa say ye shud dae guid or dae ïll on tha Sabbath? Shud ye save life or dae awa wi ït?”  An lukkin roon at thaim aa, he saed tae tha man, “Streetch oot yer han!”; an he dïd, an hïs han cum as guid as tha ither yin.  The' wur aa richt an maad an wur colloguin wi yin anither whut the' cud dae wi Jesus. Bye an bye Jesus went oot tae a muntin fer tae pray tae God, an he kep at ït tha hale nicht lang.  An whaniver ït wus day, he caad hïs follaers tae hïm an he waaled oot twal o thaim, an gien thaim tha name o “Possels”:  Simon, that he caad Petèr forbye, an hïs brither Andra; Jeames an Jhone; Phïlip an Bartholomew;  Mattha an Tammas; Jeames, tha sinn o Alphaeus; Simon, tha yin the' caad a zealot;  Judas, Jeames's sinn; an Judas Iscariot, tha yin that bethrayed Jesus latèr on. An he cum doon frae tha muntin wi thaim, an tuk hïs stance on a flet bït o grun; an a hale crood o hïs follaers, alang wi a wile thrang o fowk oot o Judea, an Jerusalem, an frae alang tha shores o Tyre an Sidon, cum tae hear hïm an tae be cured o thair ailments.  An tha yins vext sair wi ïll spïrits wus aa cured.  An tha hale crood o fowks wantit tae touch hïm acause a pooer o guid wus cumin oot o hïm an curin thaim aa. An Jesus, wi hïs een on hïs follaers saed, “Blisst ir tha puir, fer yours ïs tha Kïngdom o God.  Blisst ir you that's hung'rie noo, fer yis wull get yer fïll. Blisst ir you that's greetin noo, fer yis wull be lachin then.  Blisst ir you whaniver fowk hait ye or gie ye tha coul shoodèr, baadmooth ye or blekin yer name, on accoont o tha Sinn o Man.  Be richt gled on that day an gie a lep fer joy, fer yis hae a pooerfu reward waitin fer ye ïn heiven; fer thair faithers daen tha same tae tha proaphits.  But sorra tae you weel-aff fowk, fer ye hae got aa ye ir gettin!  Sorra tae you that's fu noo, fer yis wull be hung'rie. Sorra tae you that ir lachin, fer yis wull be greetin an sorrafu.  Wae faa yis whan aa fowk spakes weel o ye, fer thair faithers daen tha same wi tha fauss proaphits. But A'm sayin tae yous that's lïstenin: Love yer faes, dae guid tae thaim that haits ye.  Bliss thaim that curses ye, an pray fer thaim that wushes ye ïll wull.  An ïf a bodie gies ye a slap on tha cheek, turn tha ither side til hïm forbye. An ïf a bodie ïs lukkin yer tap-cóat aff ye, let hïm hae yer shirt as weel.  If oniebodie axes ye fer ocht, gie ït tae thaim, an dïnnae be lukkin ït bak.  An jist dae tae ithers whut yis wud want thaim tae dae tae yersels. An ïf yis onlie love thaim at loves you, thair's naethin parteeclar aboot that. Even sïnners love tha yins that love thaim.  An ïf yis dae guid tae thaim at dae guid tae yersels, whut credit ïs that tae yis? Sïnners dae jist tha same.  An ïf yis onlie lenn tae thaim at yis ir hopin tae get ït bak frae, thair's nae thenks ïn that, fer even sïnners lenn tae sïnners, sae as tae get bak tha same agane.  But love yer faes, dae guid an lenn, no hopin tae get oniethin bak; an yis wull hae great reward an wull be sinns o tha Maist Heich, fer he ïs kine tae tha ungratefu an tha wïckit.  Sae be merciefu, jist as yer Faither ïs merciefu. Dïnnae judge ithers, an ye'll no be judged yersels; dïnnae condemn an yis'll no be condemned; forgie an yis'll be forgien.  Gie an yis'll be gien tae; a guid misure, preest doon, shuk thegither an skailin ower wull be gien tae yis. Fer tha misure yis gie wull be tha misure yis get bak.” An Jesus spauk a parable tae thaim: “Can tha blin lead tha blin? Wull the' no baith faa ïntae tha sheuch?  A follaer ïs no abain hïs taicher, but whaniver he ïs weel lairnt, he wull be jist laik hïs taicher.  An why dae ye see tha skelf ïn yer brither's ee, but ye dïnnae see tha plenk ïn yer ain ee?  Hoo can ye say tae yer brither, ‘Cum here brither, let me tak tha skelf oot o yer ee’, an yit ye cannae see tha plenk ïn yer ain ee? Ye oul hippycrate ye, pu tha plenk oot o yer ain ee furst, an then ye'll be able tae see proper, tae tak tha skelf oot o yer brither's ee! A guid tree daesnae gie rotten fruit, ner daes a rotten tree gie guid fruit.  Ye know iverie tree bi ïts ain fruit. Ye dïnnae pïck fïgs frae a thoarn büsh ner grapes frae a blekberrie büsh.  A guid man brïngs guid oot o tha guidness stored ïn hïs hairt, an a evil man brïngs evil oot o tha evil ïn hïs hairt. Fer whutiver hïs hairt ïs fu o, that's whut cums oot o hïs mooth. An why caa me ‘Loard, Loard’, an no dae whut A say?  Whaiver cums tae me an hears these wurds o mine an heeds thaim, A'll show ye whut he ïs laik.  He's laik a man that bigged hïs hoose, an he dug deep an set tha fïttins on a roak, an whaniver tha rïver wus ïn fu spate an swep agin tha hoose, ït cudnae shïft ït, fer ït wus set on a roak.  But tha yin that hears whut A say an daesnae dae ït, ïs laik a man that bigged hïs hoose wi nae fundations ava, an whaniver tha rush o wattèr hut ït, tha hale hoose brauk apairt at yinst.” Whan Jesus haed daen taakin tae tha fowk, he gaed ïntae Capernaum.  Thair wus thïs centurion thonner haed a sarvin man he thocht weel o, that wus seeck an deein.  Whan he heerd tell o Jesus, he axt some eldèrs o tha Jews tae fin oot ïf Jesus wud cum an mak tha sarvin man weel agane.  Whan the' cum tae Jesus, the' kep beggin hïm, sayin, “Ye shud dae sumthin fer thïs man, fer he wus tarrible fand o us Jews, an he even bigged a Meetin Hoose fer iz. He desarves ye tae dae thïs fer hïm.”  Sae Jesus gan awa wi thaim. Whan he wus nearhan tha hoose, tha centurion sent freens oot fer tae tell hïm, “Loard, dïnnae bother cumin onie neardèr, fer A'm no fït tae hae ye cum unnèr ma ruif.  It's no fer tha laiks o me tae cum tae you. But jist say tha wurd, an ma sarvin man wull be weel agane.  Fer A ken hoo tae tak oardèrs; A hae sodgers unnèr me as weel. A tell yin tae gang an he gangs, an anither yin tae cum, an he cums. A tell ma sarvin man, ‘Dae thïs!’ an he daes ït.”  Whan Jesus heerd thïs, he wus stoondit at hïm, an he turnt roon tae tha crood cumin eftèr hïm an saed, “A'm tellin ye, A niver fun oniebodie wi sitch faith ïn aa Israel.”  Whan tha freens that wur sent oot cum bak tae tha centurion's hoose, the' fun tha sarvin man weel agane. Tha nixt day, Jesus went tae a toon caad Nain. Hïs follaers an a bïg crood o fowk cum alang wi hïm.  Whan he cum near tha gate ïntae tha toon, ït happent that the' wur cairryin oot a deid man, a weeda wumman's ainlie sinn. An a bïg crood wus follaein hir oot frae tha toon.  Whan tha Loard lukt at hir, he tuk peetie on hir, an he toul hir, “Dïnnae greet”.  He cum ower an püt hïs han on tha coffin, an tha yins that wur cairtin ït stapt. He saed, “Cum on, young man, up ye get!”  Tha deid man sut up an stairtit tae taak, an Jesus gien hïm bak tae hïs mither.  The' wur aa hairt-scarred, an the' praised God, sayin, “A pooerfu proaphit haes ris up frae amang iz. God haes cum tae halp hïs fowk oot.”  Whut Jesus daen that day wus tha taak o tha hale o Judea an aa tha kintrie roon aboot. Jhone heerd aboot aa thïs frae hïs follaers.  An he caad fer twa o thaim an sent thaim tae tha Loard fer tae ax, “Wud you be tha Yin that wus supposed tae cum, or shud we be lukkin oot fer some ither bodie?”  The' cum tae Jesus an saed, “Jhone tha Baptiser sent iz tae ax ye, ‘Ir you tha Yin that wus supposed tae cum?  Or shud we be lukkin oot fer some ither bodie?’”  At that oor, Jesus made a lock o seeck fowk weel agane frae thair ailments. He rïd thaim o ïll spïrits, an he made fowk that wur blin able tae see agane.  He toul Jhone's follaers, “Gang bak an gie Jhone an accoont o whut ye hae saen an heerd. Blin fowk can see noo, lameters can waak, fowk wi leprosie ir makkit weel. Deef fowk can hear. Tha deid leeve agane. An tha Guid News ïs praicht tae tha puir.  An blisst ïs tha yin that daesnae misdoot me.” Whan Jhone's messengers went awa, Jesus stairtit tae taak tae tha croods aboot Jhone. He axt thaim, “Whut dïd ye gang oot ïntae tha wuldèrness fer tae see? Wus ït tae see tha rushes sweein ïn tha wun?  If no, whut dïd ye thïnk ye wud see oot thair? A man aa rigged oot ïn fancie claes? Na, fowk that's weel dresst an leevin ït up, ït's ïn kïngs' palaces ye wull fin them.  Sae whut dïd yis gae oot fer tae see? Wus ït a proaphit? Ay, A tell ye, an faur mair ner a proaphit.  Thïs ïs tha yin tha Scrïptures taak aboot whaniver the' say: ‘Lïsten, A'll senn oot ma messenger aheid o ye; he wull mak readie tha wye afore ye.’  A tell ye, thair wus niver a bettèr man boarn o a wumman ner Jhone, an yit tha yin that ïs laist ïn tha Kïngdom o God ïs a bettèr man ner hïm.”  (Aa tha fowk, even tha tex men, whaniver the' haed heerd thïs, the' knowed fer sartin God's wye wus richt, fer the' haed bin baptised bi Jhone.  But tha Pharisees an tha laayers haednae hoult wi God's plan fer thaim. They haednae bin baptised bi Jhone.) Jesus axt thaim, “Whut wull A say aboot tha fowk noo-a-days? Whut kine o fowk ir the'?  The' ir laik weans sïttin doon at tha mairket, caain oot tae yin anither, ‘We played tha whustle fer ye, an ye wudnae daunce. We sung a dirge tae ye, an ye wudnae greet.’  Fer Jhone tha Baptiser wusnae ïntae aitin breid ner drïnkin wine whaniver he cum, an ye say, ‘Thair's a baad spïrit ïn hïm.’  But tha Sinn o Man cum aitin an drïnkin, an ye say, ‘Wud ye luk at hïm, he's a glutton, an he's tarrible fand o tha drïnk, sae he ïs - tha freen o tex men an wrangdaers!’  But whan fowk daes whut's richt, the' prove tha wusdom o God's wyes.” Noo yin o tha Pharisees axt Jesus fer hïs dennèr, sae Jesus went hame wi hïm fer a bite tae ait an tuk hïs place at tha boord.  An thair wus thïs wumman wi a baad name aboot tha toon, an whaniver she heerd that Jesus wus aitin at tha Pharisee's hoose, she brocht a wee crock o scent wi hir,  an as she wus behin hïm greetin, hir tears stairtit tae faa on Jesus's feet. Tha wumman dryed hïs feet wi tha hair o hir heid, an she kïsst thaim as she poored tha scent ower thaim.  Noo whaniver tha Pharisee that haed axt hïm tae cum saen thïs, he thocht tae hissel, “If thïs man wus a proaphit, he shud hae kent whut soart o a wumman thïs ïs that toucht hïm. He shud a knowed she's a baad wumman.”  Jesus toul hïm, “A want tae tell ye sumthin, Simon.” Simon saed, “Maistèr, whut hae ye tae tell me?”  “Thair wus thïs man,” saed Jesus, “that wud hae lent siller tae fowk. An twa men owed hïm. Tha yin owed hïm five hunnèr siller coins, an tha ither owed hïm fïftie.  Noo whan nane o tha twa haed eneuch siller tae pye hïm bak, tha money-lender toul thaim ït wus aa richt, an he lut thaim aff. Whut yin o thaim, dae ye thïnk, wud laik hïm tha maist?”  Simon saed, “Tha yin that he lut aff that owed hïm tha maist, A suppose.” Says Jesus, “Ay, that's richt. Ye hae saed ït.”  Then Jesus lukt ower at tha wumman an saed tae Simon, “Dae ye see thïs wumman? A cum ïntae yer hoose, an ye niver gien me onie wattèr fer ma feet. But she haes waasht ma feet wi hir tears, an dichtit thaim wi hir hair.  Ye dïdnae show that ye wur gled tae see me bi giein me a kïss, but thïs wumman haesnae stapt kïssin ma feet sin A cum ïn!  Ye niver even thocht o pittin a drap o oyle on ma heid, but thïs wumman haes poored scent aa ower ma feet.  A tell ye, hir monie wrangdaeins haes bin forgien, fer she haes showed that much love tae me. Tha yin that haes bin forgien a wee bït, wull onlie love a wee bït.”  An Jesus saed tae tha wumman, “Yer wrangdaeins ir forgien.”  Tha ither fowk thair at tha table stairtit tae taak amang thairsels, sayin, “Whut kine o man ïs thïs, that can e'en forgie wrangdaeins?”  Then Jesus saed tae tha wumman, “Yer faith haes saved ye. Gang weel!” Eftèr thïs, Jesus trevelt roon aa tha toons an vïllages, praichin an tellin o tha Guid News o tha Kïngdom o God, an tha twal wus wi hïm.  Forbye, thair wur sartin weemen that haed bin cured o wïckit spïrits an ailments. Thair wus Mary, caad Magdalene; seiven ïll spïrits cum oot o hir,  an Johanna, tha guidwife o Chuza that run Herod's hoose, an Susanna, an monie mair that wur aye giein whut the' haed tae luk eftèr Jesus. Noo a wile thrang o fowk cum frae toon eftèr toon tae gether roon hïm, an he toul thaim thïs parable:  “Thair wus thïs fairmer went oot tae saa seed, an as he wus skailin ït, some drapt doon alang tha pad, an ït got waakit iver, an tha wile burds peckt ït up.  Some faad on roakie grun, an ït wus nae shuiner abraird, tae ït wuthert awa fer want o wattèr.  An some faad doon amang thoarns an breers, an tha thoarns sprung up, tuk ower, an chokt ït.  An ither seed faad on guid grun, an ït growed weel, an tha hairst wus guid, aboot a hunnèr times mair than wus saad.” Whan he haed toul thaim aa thïs, he caad oot, “Let hïm that haes ears ïn hïs heid tak tent!” An hïs follaers axt, “Whut's thïs parable aboot?”  An he saed tae thaim, “Tae you God haes gien an unnèrstannin o tha saicrets o hïs Kïngdom. But tae tha ithers A taak ïn parables: these fowk micht aye be lukkin, but the' niver see; an aye lïstenin, but the' niver unnèrstan.  Noo here's tha mainin o tha parable: Tha seed ïs tha wurd o God.  Tha seed that faad doon nixt tha pad stans fer tha fowk that hears tha wurd, but then alang cums tha Deil, an he taks ït oot o thair hairts, sae that the' ir stapt frae believin an cannae be saved.  Tha seed on tha roak stans fer tha yins that gie ear til God's wurd an tak ït ïn wi a gled hairt, but ït haes nae ruit an daesnae houl wi thaim. Fer whan haird times cum alang, the' gie up an the' hae nae mair mine o ït.  An tha seed that fell amang tha thoarns, that's laik fowk that hears tha wurd o God, an the' cairrie on fer a weethin; but ïn tha enn, aa tha warl's bothers, tha catter an tha guid times staps thaim growein up strecht an sonsie.  But tha seed that faad on guid grun, that's laik fowk that ir warthie an guid, an gie ear til tha wurd o God; the' houl ït ïn thair hairts, til ïn tha enn the' reap a rich hairst. Naebodie lichts a lamp an pits a jar ower ït, or pits ït unnèr a bed. Ye set ït oot whar fowk can see ït whan the' cum ïn.  Fer thair's naethin hïd, that wull no be toul; an thair's naethin püt awa, that wull no be brocht oot ïntae tha apen.  Mine hoo ye lïsten. Fer hïm that haes plentie wull be gien mair. An hïm that haes lïttle, even whut he thïnks he haes wull be tuk awa frae hïm.” Noo Jesus' mither an hïs brithers cum tae see hïm, but the' cudnae get near tae hïm fer aa tha crood o fowk.  Jesus wus toul, “Yer mither an brithers ir waitin ootbye, lukkin tae see ye.”  But he cum bak wi, “Ma mither an ma brithers ir tha yins that lïsten tae tha Wurd o God, an follae ït!” Yin day, Jesus got ïntae a bóat wi hïs follaers, an he saed tae thaim, “C'mon an we'll gang ower tae tha ither side o tha loch”. Sae the' püt oot.  Noo while the' wur oot on tha wattèr, Jesus lay doon fer a sleep. An ït begun tae get wile stoarmie, an tha bóat begun tae tak on wattèr. An ït wus tarrible dangeris.  Hïs follaers went up tae hïm an waakent hïm. “Dominie, dominie!” the' caad oot, “we'll be droont!” An Jesus ris, an he chackt tha blowstèrin wun an waves. Aa at yinst tha wun drapt, an tha stoarm wus ower.  “Whar ïs yer faith?” he axt thaim. An the' wur feart, an the' wunnèrt, an the' saed tae yin anither, “Whut kine o a man ïs thïs, that can mak e'en tha wun an tha waves dae as he bïds thaim!” Jesus an hïs follaers cum tae tha lan whar tha Gerasenes leeved, strecht ower tha loch frae Galilee.  An whaniver he wus gettin oot o tha bóat, thair wus thïs man cum up tae hïm frae tha toon. He wus fu o demons, an haed bin rinnin roon fer a lang time wi naethin on hïm, an leevin ïn tha graveyaird rether than a hoose.  Whan he saen Jesus, he faad at hïs feet an guldèrt, “Whut ïs ït ye ir eftèr wi me, Jesus, sinn o tha maist heich God? A'm beggin ye, quït tormentin me!”  Fer ye see, Jesus haed bïd tha ïll spïrit tae lea hïm alane. Betimes ït haed made hïm brek awa frae hïs gairds an tha chains the' haed bun hïm up wi, an ït haed driv hïm oot ïntae tha wiles.  An Jesus axt hïm, “Whut dae the' caa ye?” “A'm caad Legion,” saed he; fer monie demons haed tuk houl o hïm.  An tha demons kep on beggin Jesus no tae be püt ïntae tha Blek Pït.  Noo a bïg herd o pïgs wus oot hokin fer food on tha braeside, an tha demons begged tae be sent ïntae tha pïgs. An Jesus allooed ït.  Sae tha demons cum oot o Legion, an the' went ïntae tha pïgs. Tha herd tuk aff doon tha hïll, heid furst ïntae tha loch, an tha hale lock wus droont. An whaniver tha yins that wur lukkin eftèr tha pïgs saen whut haed happent, the' run aff an toul iveriebodie ïn tha toon an kintrie roon aboot.  An tha fowk that heerd cum oot tae see fer thairsels. An whan the' cum tae Jesus, the' fun tha man tha demons haed cum oot o. Legion wus sïttin thair quait at tha feet o Jesus. He haed hïs claes on, an wus ïn hïs richt mine. An the' wur wile scarred.  An thaim that haed saen tha hailin o tha man wi tha demons, toul tha ithers aa aboot ït.  An aa tha fowk frae tha lan o tha Gadarenes  begged Jesus tae gang awa, fer the' wur wile feart. Sae Jesus heidit aff tae tha bóat, fer tae gae awa bak ower the loch.  Tha man tha demons went oot o besocht Jesus that he cud gae alang wi hïm, but Jesus toul hïm tae lea, an saed,  “Gang awa hame, an tell tha fowk aboot tha great thïngs God haes daen fer ye.” Sae tha man went hame, an he toul tha hale toon whut Jesus haed daen fer hïm. Noo whaniver Jesus cum bak, a crood o fowk bïd hïm walcum, fer the' wur aa waitin on hïm.  Then a man caad Jairus, a heidyin o tha Meetin Hoose, cum an faad doon at Jesus' feet, beggin wi hïm tae cum tae hïs hoose,  fer hïs ainlie dochtèr, a wee lass o twal yeir oul, wus deein. But as Jesus wus gaun thair, tha thrang wus croodin roon hïm. An thair wus thïs wumman amang thaim that haed bother wi bleedin fer twal yeir, but naebodie cud dae oniethin fer hir.  She cum ahint Jesus, an she toucht tha enn o hïs cloke, an strecht awa tha bleedin stapt.  “Wha toucht me?” axt Jesus. Whan naebodie owned up tae ït, Petèr saed, “Dominie, fowk ir püshin an shuvin aa roon ye [an ye ir wunnèrin wha toucht ye?!]”.  Saed Jesus, “Summodie haes toucht me! Fer A felt tha pooer gang oot o me!”  Tha wumman, seein that she cudnae hide, cum an faad doon afeart an trimmlin at hïs feet. An afore tha hale fowk, she toul whut fer she haed toucht hïm, an hoo she haed bin makkit weel at yinst.  Then Jesus saed, “Dochtèr, yer faith haes hailt ye.  Fair ye weel!” Tha wurds wusnae richt aff Jesus' tung, whan thïs man cum frae tha hame o tha heidyin o tha Meetin Hoose, an saed tae hïm, “Jairus, yer dochtèr ïs deid; dïnnae bother tha maistèr onie mair.”  Whan Jesus heerd thïs, he toul hïm, “Dïnnae be feart! Jist believe, an she wull be hailt!”  An whan Jesus cum tae tha hoose, tha yins he allooed tae cum ïn wi hïm wur Petèr, Jhone an Jeames, alang wi tha faither an mither o tha wee lass.  Noo the' wur aa greetin an wailin fer hir, but Jesus saed, “Be quait! She's no deid, she's jist sleepin.”  An the' stairtit tae lach, fer the' kent she wus deid.  Hooaniver, Jesus tuk hir bi tha han an caad oot, “Cum on chile, up ye git!”  An hir spïrit cum bak, an at yinst she got up. An he toul thaim tae gie hir a bite tae ait.  Tha mither an faither cudnae believe thair een. But Jesus toul thaim on nae accoont tae say tae oniebodie whut haed happent. Eftèr Jesus caad hïs twal follaers thegither, he gien thaim pooer iver aa tha demons, an pooer tae cure aa kines o disaises.  An he sent thaim oot tae praich tha Kïngdom o God an tae hail tha seeck.  An he toul thaim, “Tak naethin wi ye fer tha róad, nether stav tae studie ye, ner baag tae cairrie ocht ïn, ner breid, ner siller, an nae spare claes.  Whan ye gang ïntae a hoose, stap ower thair tae ït's time tae tak yer lave o that toon.  An whar ye'r no walcum, ye'r tae lea that toon, an ye'r tae dicht aff e'en tha stour o yer feet, as a wutness an warnin tae thaim.”  An aff the' went, gaun frae vïllage tae vïllage, praichin tha Guid News an hailin thair an thonner. Noo whan Herod tha Tetrarch heerd aboot aa tha thïngs that Jesus wus daein, he wus fair fasht, acause some fowk saed that Jhone tha Baptiser wus ris frae tha deid.  Some thocht that yin o tha oul-time proaphits haed cum bak tae life, an ithers thocht ït wus mebbe Elijah.  But Herod saed, “A haed tha heid tuk aff Jhone. But wha's thon A'm hearin sitch thïngs aboot?” An he wus ower enxious tae see Jesus. An tha possels, whan the' cum bak, toul Jesus aboot aa tha thïngs the' haed daen, an he tuk thaim aff bi thair lane tae a [quait place near tha] toon caad Bethsaida. But tha croods kent thïs an follaed hïm. An he bïd thaim walcum an taakt tae thaim o tha Kïngdom o God, an brocht hailin tae thaim that haed need o ït.  Noo at dailygan, tha Twal cum tae hïm an saed, “Senn aa tha croods o fowk awa, sae that the' can gang an fin ludgins an a bite tae ait fer thairsels ïn tha clachans an fairm hooses roon aboot. Fer we'r ïn a richt oot o tha wye place here.”  But Jesus toul thaim, “Yous gie thaim sumthin tae ait.” An the' saed, “We hae naethin but five bannocks an twa fïsh. Or mebbe we shud try an buy sumthin fer aa these fowk?!”  Thair wur aboot five thoosan men. An Jesus saed tae hïs follaers, “Mak thaim aa sït doon ïn groups o aboot fïftie.”  Sae the' bïd thaim aa sït doon.  Then he tuk tha five bannocks an tha twa fïsh, an lukkin up tae heiven, he blisst ït an brauk ït, an he kep giein ït tae hïs follaers tae han oot tae aa tha fowk.  Eftèr the' haed aa et thair fïll, the' gethert up aa tha wee bïts, eneuch tae fïll twal creels. Yin day Jesus wus prayin alane, tha mair hïs follaers wus nearhan. An he axt thaim, “Wha dae tha croods say that A am?”  The' saed, “A wheen o fowk say Jhone tha Baptiser, some wud say Elijah, an ithers agane say that yin o tha proaphits frae lang syne haes cum bak tae life.”  “An whut aboot yersels?” he axt. “Wha dae yous say that A am?” Petèr spauk up, “You ir tha Christ o God.”  An he gien thaim a warnin, an bïd thaim no tae tell oniebodie. An he toul thaim, “Tha Sinn o Man maun suffer monies a thïng an be gien tha coul shoodèr bi tha eldèrs, tha heid preeshts an tha maistèrs o tha Laa. An he maun be püt tae deith an be ris up tae life on tha thurd day.” An he saed tae thaim aa, “If oniebodie wants tae follae eftèr me, he maun ferget aboot hissel aathegither, tak up hïs cross iverie day, an stïck clase tae me.  Fer whaiver wants tae save hïs life wull loass ït, but hïm that loasses hïs life on accoont o me wull save ït.  Fer whut guid ïs ït fer a bodie tae get tha hale warl, an yit desthroy hissel bodie an sowl?  Fer ïf oniebodie ïs no wullin tae stan up fer me an ma wurds, then tha Sinn o Man wull no stan up fer hïm whan he cums ïn hïs glorie, an tha glorie o hïs Faither an tha halie angels tae.  A'm tellin ye strecht, thair's yins stud here theday that fer sartin wull no dee afore the' see tha Kïngdom o God.” Yin day, aboot echt days eftèr he haed saed these thïngs, he tuk Petèr, Jeames an Jhone up ïntae a muntin tae pray.  An whaniver he wus prayin, tha hale luk o hïm wus changed, an hïs claes wus glancin white turnt.  An then thair wus these twa men taakin wi hïm - ït wus Moses an Elijah,  fu o heivenlie splendour, an the' taakt aboot tha wye he wud dee ïn Jerusalem.  But Petèr an tha ithers wi hïm haed drapt aff tae sleep, an whaniver the' waakent up the' saa hïs glorie an tha twa men stannin wi hïm.  An as tha twa men wus leain Jesus, Petèr saed, “Dominie, A'm gled we ir here tae see thïs. Cum on an we'll big thrie shiltèrs, yin fer you, yin fer Moses an yin fer Elijah.” But he wus jist rannèrin.  Whan Petèr wus taakin, a clood cum doon an the' wur loast ïn ït. An the' wur hairt-scarred whan that happent.  An a voice cum oot o tha clood sayin, “Thïs ïs ma Sinn, tha Yin A hae chose. Lïsten tae hïm!”  Whan tha voice haed stapt taakin, the' lukt an thair wus nae yin thair but Jesus. An at tha time, the' dïdnae breathe a wurd o whut the' haed saen tae onie yin. Nixt day, whan the' haed cum doon aff tha hïll, a hale crood o fowk cum tae meet hïm,  an thïs man caad oot frae tha crood, “Maistèr, A beg ye, wud ye tak a luk at ma sinn? He's tha ainlie chile A hae.  An a wïckit spïrit ïs aye takkin houl o hïm, an whan ït daes, he lets oot a guldèr, an he stairts tae fït an foam at tha mooth, an ït's onlie eftèr he's bin hurt baad that ït leas hïm.  A brocht hïm tae yer follaers tae rïd hïm o tha spïrit, but the' cudnae dae ït.”  An Jesus saed, “You fowk ir sae faithless an aisie led! Hoo lang wull A be wi ye afore yis believe? Hoo lang dae A hae tae pit up wi ye? Brïng yer sinn here tae me!”  Jist as tha wee lad wus cumin, he faad doon tae tha grun fïttin, an Jesus gien tha wïckit spïrit a richt barjin, an hailt tha wee lad an gien hïm bak tae hïs faither.  The' wur aa pure dumfoonèrt at tha pooer o God. But whiles the' aa wunnèrt at tha thïngs Jesus dïd, he saed tae hïs follaers,  “Wull yis tak heed tae whut A'm sayin, an let ït sink ïn. Tha Sinn o Man ïs gaun tae be pit ïntae tha pooer o men.”  But the' dïdnae unnèrstan whut he wus sayin, an the' cudnae fethom ït oot; yit the' wur feart tae ax hïm whut he meent. Then the' begun queeryin amang thairsels wha wud be tha maist thocht o amang thaim.  An Jesus, knowin whut the' wur thïnkin, tuk a wean an set hïm doon aside hïm.  An he saed tae thaim, “Whaiver maks thïs chile walcum ïn ma name, walcums me, an oniebodie that walcums me, walcums hïm that sent me. Tha yin regairdit o nae accoont amang ye, that's tha yin that'll hae tha maist honour.” Jhone saed tae hïm, “Dominie, we saa a bodie drivin oot demons ïn your name an we made hïm stap, fer he ïsnae yin o us.”  But Jesus saed, “Dae nae sitch thïng, fer oniebodie that's no agin ye ïs wi ye.” An as tha time wus cumin roon fer Jesus tae lea tha irth, he set hissel tae gang up tae Jerusalem.  An he sent some messengers on up aheid o hïm, an the' went aff tae a Samaritan vïllage fer tae mak readie fer hïs cumin.  But tha fowk thonner wudnae mak hïm walcum, acause the' cud see he wus bent on gaun tae Jerusalem. Whaniver Jeames an Jhone heerd thïs, the' saed, “Loard, let iz caa doon fire frae heiven an burn thaim aa up, [jist as Elijah dïd.]”  But Jesus toul thaim aff, [an saed, “Ye hae nae unnèrstannin ava,  Fer tha Sinn o Man haesnae cum tae desthroy men's lifes, but tae save thaim.”] Sae the' went on tae anither vïllage. An sae ït wus, as the' wur on thair wye, thïs bodie saed tae Jesus, “A wull follae ye, nae mettèr whar ye'r fer!”  Saed Jesus tae hïm, “Foxes hae holes an burds hae nests, but tha Sinn o Man haes naewhar he can caa hame.”  An he saed tae anither yin, “Follae me”. But he saed, “Loard, let me gang an burie ma faither furst.”  But Jesus saed bak tae hïm, “Let tha deid burie thair ain deid, but awa you gang an praich tha Kïngdom o God.”  An yit anither yin saed, “Loard, A'll follae ye, but let me gang an say aa ma guidbyes tae ma fowk bak hame.”  But Jesus toul hïm, “Oniebodie that stairts tae ploo, an keeps lukkin behin hïm, ïs nae guid tae tha Kïngdom o God.” Eftèr aa thïs, tha Loard caad oot seiventie mair follaers an sent thaim oot aheid o hïm, twa bi twa, tae aa tha toons an places whar he wus gaun tae vïsit hissel.  An he saed tae thaim, “Thair's a gran hairst waitin, but thair's no monie warkers tae gether ït ïn. Sae keep on axin tha Loard o tha hairst tae senn oot mair warkers ïntae hïs hairvest fiel.  Noo, awa yis gang, but mine ye, A'm sennin yis oot laik lambs amang wolfs.  Dïnnae cairrie a pooch ner a baag, ner e'en spare shune, an dïnnae stap tae blether wi oniebodie on tha róad.  Whutiver hoose yis gang ïntae, say furst, ‘God bliss thïs hoose wi peace.’  If thair's peace-lovin fowk thair, yer blissin wull bide wi thaim; an ïf thair ïsnae onie, yer blissin wull cum bak tae ye.  Stap ïn tha yin hoose, an ait an drïnk whut the' set afore ye, fer a warker ïs warth hïs wages. Dïnnae flït aboot frae hoose tae hoose.  An whaniver yis gang ïntae a toon, ïf the' bïd yis walcum, ait aa the' set afore ye.  An hail tha seeck fowk thair, an say tae thaim, ‘Tha Kïngdom o God haes cum nearhan ye.’  But ïf ye gang ïntae a toon an the' dïnnae bïd ye walcum, gang oot ïntae tha raas an tell thaim,  ‘E'en tha stour o yer toon that clegs oor feet, we dicht ït aff as a warnin tae ye, but we'll hae ye know that tha Kïngdom o God haes cum nearhan ye.’  A tell ye, tha fowk o Sodom wull be bettèr aff on tha Day o Reckonin ner that toon. Sorra tae Chorazim, an sorra tae Bethsaida, fer ïf tha fowk o Tyre an Sidon haed saen tha warkin o God's pooer as yous hae saen ït, the' wud hae repentit lang syne, an sut doon ïn seckclaith an eshes.  Hooaniver, tha fowk o Tyre an Sidon wull be bettèr aff on tha Day o Reckonin than yous wull.  An Capernaum, you micht thïnk ye'r weel on yer wye tae heiven. Na, but A'm tellin ye, ye'll be brocht doon tae hell.” Then he saed tae hïs follaers, “Whaiver lïstens tae yous ïs lïstenin tae me, an whaiver turns hïs bak on you, turns hïs bak on me; an whaiver turns hïs bak on me, turns hïs bak on tha Yin that sent me.” Whan tha seiventie cum bak, the' wur hairt gled an toul Jesus, “Loard, even tha ïll spïrits haed tae dae whut we bïd thaim ïn yer name!”  An he saed tae thaim, “A saa Satan faain frae heiven laik a flesh o lichtnin.  Luk noo, A hae gien yis tha thortie tae thramp on snakes an scorpions an tae owercum tha pooer o Satan, yer enemie. Thair's naethin wull be able tae dae yis onie hairm.  Nanethaless, haein pooer ower ïll spïrits ïs no tha thïng tae be gled aboot, but rether be gled that yer names ïs writ doon ïn heiven.” An thair an then Jesus wus owercum wi tha joy o tha Halie Spïrit, an he caad oot, “Faither, Loard o heiven an irth, A praise ye that ye hae kep these thïngs frae clivir an warlie-wise fowk, an made thaim clear eneuch fer weans tae unnèrstan. Ay, Faither, ït haes plaised ye tae dae ït thïs wye.  Ma Faither haes gien aa thïngs ower tae me, an naebodie kens wha tha Sinn raelie ïs apairt frae tha Faither, an naebodie fu kens tha Faither apairt frae tha Sinn, an whaiver tha Sinn wants tae reveal hïm tae.” An whan Jesus wus on hïs ain wi hïs follaers, he turnt tae thaim an saed, “Blisst ir tha een that see whut ye see.  A'll tell ye thïs, thair's monie proaphits an kïngs wud hae laikt tae see whut yous see, an the' dïdnae see ït; an tae hear whut yous hear, but the' dïdnae hear ït.” Yin day a thortie on tha Laa stud up an axt Jesus a question tae pit hïm tae tha test: “Maistèr, whut can A dae tae be shair A'll hae iverlastin life?”  An Jesus saed bak tae hïm, “Whut daes tha Laa o Moses say? Whut's yer unnèrstannin o ït?”  He answert an saed, “Ye maun love tha Loard yer God wi aa yer hairt, an yer sowl, an yer mine, micht an main; an yer nighber jist as much as yersel.”  An Jesus saed tae hïm, “Ay, that's tha richt answer. Dae thïs an ye'll leeve.” But he wantit tae keep hissel aheid o tha argyment, an he saed tae Jesus, “Ay, but wha ïs ma nighber?”  An Jesus saed, “Yin time thair wus thïs man trevelin frae Jerusalem tae Jericho an he wus set upon bi robbers, that strïpt hïm o hïs claes an gien hïm a richt hemmerin an left hïm half deid.  An bi chaunce a preesht cum alang, an whan he saen hïm he slipt bye on tha ither side o tha róad.  An eftèr thïs a Levite  cum bye. He stapt an lukt at tha man, an gaed bye on tha ither side as weel.  Then a Samaritan treveler cum tae whar he wus, an whan he saen hïm, hïs hairt went oot tae hïm.  An he went ower tae hïm an rowlt up hïs sairs, poorin on oyle an wine tae aise thaim, an sut hïm on hïs ain baist an brocht hïm tae an ïnn an lukt eftèr hïm.  Tha nixt moarnin, whan he wus leain, he tuk oot twa siller coins an gien thaim tae tha ïnnkeeper an saed, ‘Tak guid care o hïm an ïf ye ir oot o poaket, A'll mak ït up tae ye whan A cum bak.’ ”  Saed Jesus, “Noo, whutch o these thrie wus nighber tae tha bodie that got tha hemmerin frae tha robbers?”  An tha laayer saed, “Tha yin that tuk peetie on hïm.” Then Jesus saed, “You gang awa an dae tha same.” As Jesus an hïs follaers waakit on, the' cum tae a vïllage an a wumman caad Mairtha walcumed hïm ïntae hir hame.  She haed a sïstèr, Mary, that settelt hirsel doon at hïs feet an hung on iverie wurd he haed tae say.  But Mairtha wus aa o a floostèr ower aa that needit tae be daen, an she saed, “Loard, can ye no see ma sïstèr haes lef me tae dae aa tha wark, tell hir tae cum an gie iz a han.”  An Jesus answert, “Och Mairtha, ye ir gettin yersel aa warkt up aboot a hale lock o thïngs ye see need daen,  but onlie yin thïng raelie mettèrs. Mary haes waaled whut's best, an ït'll no be taen awa frae hir.” Yinst, whan Jesus wus oot prayin, yin o hïs follaers saed tae hïm, eftèr he haed quït, “Loard, lairn iz hoo tae pray, jist tha wye Jhone dïd wi hïs follaers.”  An he saed tae thaim, “Whan ye pray, say: ‘[Oor] Faither [that bides Abain], Halie be yer name. Micht yer Kïngdom cum shuin, [An yer wull be daen on irth, jist tha wye ït ïs Abain.] Gie iz theday eneuch breid tae dae iz. An forgie iz oor wrangdaeins, laik we forgie thaim that daes wrang agin us. An dïnnae róad iz ïntae temptation, [but save iz frae aa ïll .]’ ” Then Jesus saed tae thaim, “Sayin ye went tae a freen's hoose ïn tha mïddle o tha nicht an saed tae hïm, ‘Cud A borra thrie loafs o breid, acause a freen o mine haes cum tae vïsit an thair's nae mait ïn tha hoose’. An sayin tha freen caas oot, ‘Dïnnae bother me, tha dure's lockt an me an tha weans ïs ïn bed. A'm no gettin up tae gie ye oniethin!’  Even he daesnae get up an gie hïm whut he's lukkin, ïf ye keep on knockin lang eneuch, he'll rise an gie hïm aa he needs.  An A say: Keep on axin, an ït wull be gien tae ye, keep on lukkin an ye'll fin whut ye'r eftèr, keep on rappin an tha dure wull be apent tae ye.  Fer iveriebodie that axes wull get; hïm that keeps on lukkin wull fin whut he's eftèr; an tae hïm that keeps on rappin, tha dure wull be apent.  If a sinn axes breid frae onie o yis that's a faither, wull he gie hïm a stane; or ïf he axes a fïsh wull he gie hïm a snake?  Or ïf he axes an egg wud he offer hïm a scorpion?  An sae ïf sïnfu fowk laik yersels know hoo tae gie guid thïngs tae yer weans, hoo much mair wull yer heivenlie Faither gie tha Halie Spïrit tae thaim that axes hïm!” Yinst, Jesus wus castin oot a dum spïrit frae a man. An whaniver tha demon left hïm an tha man that wus dum stairtit tae taak, tha fowk wur dumfoonèrt.  But some o thaim saed, “He casts demons oot throu tha pooer o Beelzebul, tha heidyin o tha demons.”  But ithers tried tae ketch hïm oot bi axin fer a sign frae heiven.  An Jesus, knowin' whut wus ïn thair mines, saed, “A kïngdom divïd agin ïtsel wull gae tae reck an ruin, an a hoose divïd agin ïtsel wull faa doon.  Sae ïf Satan ïs divïd agin hissel, hïs kïngdom cudnae stan, cud ït? Hoo then can ye say that A cast oot demons throu tha pooer o Beelzebul?  If yis say that A cast oot ïll spïrits bi tha pooer o Beelzebul, bi whut pooer then daes yer ain fowk cast thaim oot? Sae let thaim be tha yins tae judge ye fer whut ye hae saed.  But ïf A, wi tha fïng'r o God cast oot ïll spïrits, ït proves that tha Kïngdom o God ïs here amang ye.  Whaniver a strang man that's weel-airmed gairds hïs castle, hïs belangins ïs safe.  But whaniver a strang'r man attecks an gets tha bettèr o hïm, he taks awa aa tha armour he lippens on, an tha belangins ïs aa divïd oot.  Hïm that's no for me ïs agin me; an hïm that ïsnae giein me a han tae gether ïn, he micht as weel be scattèrin. Whan an ïll spïrit cums oot o a man, ït raiks throu tha desert lukkin fer rest, an whan ït daesnae fin onie, ït says, ‘A'll jist gae bak tae whar A wus leevin afore.’ Sae tha spïrit gaes bak tae tha hoose ït left an fins ït swep clain an aa redd up. Then ït luks fer seiven ither spïrits mair wïckit ner ïtsel, an the' aa gae ïn an settle thair. An that man enns up faur waur ner he wus afore.” An while Jesus wus taakin, a wumman ïn tha getherin caad oot, “Blisst ïs tha wumman that gien ye birth an nurst ye as a wean!”  An he saed bak tae hir, “But mair blisst ir tha yins that hear tha wurd o God an heed ït!” Mair an mair fowk wus jundyin roon hïm, an he begun tae praich tae thaim sayin, “We'r leevin ïn evil times wi evil fowk. The' keep lukkin fer a sign, but nane wull be gien thaim, apairt frae tha sign o Jonah, tha proaphit.  Fer jist as Jonah wus a sign tae tha Ninevites, ïn tha same wye A, tha Sinn o Man, wull be a sign tae thïs genèration.  Tha Queen o tha Sooth wull stan up on Judgemen Day wi tha men o thïs genèration an she wull condemn thaim, fer she cum frae tha enns o tha irth fer tae lïsten tae Solomon's wusdom. Yit yin abain Solomon ïs here noo, an the'ir no lïstenin!  Tha men o Nineveh wull stan up ïn that Day as weel wi thïs genèration, an the'll condemn ït; fer they repentit whaniver Jonah praicht tae thaim, an yit yin abain Jonah ïs here noo. Naebodie lichts a lamp an pits ït unnèr a boul fer tae hide ïts licht, but the' pit ït up on a stan whar aa can see ïts licht.  Yer ee ïs tha lamp o yer bodie, an ïf yer ee ïs guid, yer hale bodie ïs fu o licht; but whan yer ee ïs baad, yer hale bodie's fu o dairkness.  Noo tha licht ye thïnk ye hae, tak heed that ït's no dairkness.  An sae ïf ye be aa fu o licht wi nae wee dairk coarners, yer hale bodie wull be glowin, laik whan a bricht licht shines on ye.” An while he wus taakin, a Pharisee axt hïm tae hïs hoose fer a bite tae ait, an he went ïn an sut doon.  Tha Pharisee got a gunk whan he saa that Jesus dïdnae waash afore dennèr.  But tha Loard saed tae hïm, “Yous Pharisees waash tha ootside o tha bickers an plates, but inside ye'r fu o greed an wïckitness.  Ye coofs, hae ye no tha sense tae know that God made tha inside as weel as tha ootside?  Gie tae tha puir oot o whut ye hae on yer ain plate, an then ye'll be clain throu an throu. Lïsten here, wae faa ye, Pharisees, ye gie a tenth o yer gairden spices sitch as mint an rue, but ye hae neglectit justice, an ye dïnnae love God. But ye shudnae ferget tae be fair an kine tae ithers, an tae love God, as weel as giein yer tenth.  Wae faa ye, Pharisees, fer ye aye laik tae hae tha best saits ïn tha Meetin Hooses, aye wantin fowk tae touch thair keps tae ye ïn tha mairket places.  Ay, wae faa ye, [Pharisees, maistèrs o tha Laa an hippycrates], fer yis ir laik graves wi nae mairkins that men waak ower wi'oot knowin.” Then yin o tha laayers saed tae Jesus, “Maistèr, ir ye gettin at us as weel?”  He saed, “Ye'r ïn fer bother tae, yous laayers, fer yis gie men burdens ower wechtie tae cairt, an ye dïnnae lïft a fïng'r yersels tae gie a han.  Wae faa ye, fer yis big fancie monuments on tha graves o tha verie proaphits that yer faithers kïllt lang syne.  Yer faithers kïllt thaim but yous bigged tha monuments, sae ye maun gae alang wi whut the' daen.  God, then, ïn hïs wusdom saed, ‘A wull senn thaim proaphits an possels. The' wull kïll a wheen o thaim an gie tha rest a haird time.’  Sae tha bluid o aa tha proaphits spïllt frae tha begïnnin o tha warl, yous fowk leevin noo hae ït on yer heids -  frae tha kïllin o Abel tae tha kïllin o Zechariah atween tha althar an tha Hoose o God. Ay, A'm tellin yis, yous'll pye fer thïs!  Ay, ye'r ïn fer bother tae, yous laayers, fer yis hae taen awa tha key tae unnèrstannin. Yis hinnae uised ït yersels, an yis hae kep ither fowk frae uisin ït as weel.” Whaniver Jesus quït taakin, tha Pharisees an tha maistèrs o tha Laa wus wile ang'rie an heckelt hïm,  tryin tae get hïm tae cum oot wi sumthin that the' cud fin faut wi, fer tae get hïm arrestit. Mainwhile thoosans o fowk gethert up sae thrang that the' wur thrampin yin anither. Jesus spauk furst o aa tae hïs follaers an toul thaim, “Be on yer gaird agin tha yeast o tha Pharisees, fer the' let on tae be guid an the'r faur frae ït!  Thair's naethin covert ower that'll no cum tae licht, ner hïd that'll no be kent.  Sae, whutiver's taakt aboot ïn tha dairk wull be heerd ïn tha braid daylicht, an whut ye hae whuspert aboot behin shut dures wull be blared oot frae tha ruiftaps. Lïsten freens, dïnnae be feart o thaim that kïll tha bodie, fer eftèr that thair's naethin mair the' can dae.  But A'll warn ye noo wha ye shud fear. Fear hïm that haes tha pooer tae kïll, an then tae throw ïntae hell. Ay, A tell ye, fear hïm!  Shair five wee sparras ir soul fer a wheen o happence, ir the' no? An God daesnae ferget onie o thaim.  But even tha verie hairs o yer heid ir aa coontit, sae dïnnae be feart, yis ir warth mair ner a hale wheen o sparras. An A'm tellin ye, whaiver's no feart tae tell fowk the' belang tae me, tha Sinn o Man wull own hïm tae afore tha angels o God.  But oniebodie that daesnae admït tae bein a follaer o mine, wull be denied bi me afore tha angels o God.  An whaiver spakes a wurd agin tha Sinn o Man wull be forgien, but whaiver spakes ïll agin tha Halie Spïrit wull no be forgien.  Whan yis ir brocht afore tha Meetin Hoose offyshals an heidyins, dïnnae be ower enxious aboot yer answer or whut tae say,  fer tha Halie Spïrit wull pit tha wurds ïn yer mooth whan tha time cums.” An yin o tha crood saed tae hïm, “Maistèr, wud ye hae a wurd wi ma brither, an ax hïm tae share wi me whut wus lef tae iz?”  An he saed tae hïm, “Freen, wha gien me tha richt tae settle a dïffernce atween you an yer brither?”  An Jesus saed tae thaim, “Tak heed that yis ir no aye wantin thïngs that ither fowk hae, fer a man's life ïs no jist a mettèr o whut he gethers aboot hïm.” An he toul thaim thïs parable, “Yin time, a weel tae dae fairmer haed a guid hairst.  An he swuthered aboot whut he wus gaun tae dae, fer he haed nae ruim tae store ït aa.  Sae he saed tae hissel, ‘A ken whut A'll dae, A'll tummle ma barns an big yins that'll houl aa ma grain an guids.  An A'll say tae masel: A hae plentie lef bye me tae dae me fer monie a yeir, sae A'll jist ait, drïnk an hae a guid time tae masel.’  But God saed, ‘Ye ir a fool, fer ye'll be caad awa thïs verie nicht, an wha'll get aa tha stuff ye hae lef behin?’  In tha same wye tha man's a fool that gethers up stuff fer hissel, an haesnae stored up tha richt soart o treysure wi God.” An Jesus turnt tae hïs follaers an saed, “A'm tellin ye, yis ir tae tak nae thocht fer yer life or yer bodie, whut tae ait or whut tae pit on ye.  Thair's mair tae life ner mait an claes.  Luk at tha craws, the' nether sow ner reap an hae nae barns tae store oniethin ïn, yit the' get eneuch tae dae thaim, fer God feeds thaim. Ir yous no warth mair tae hïm than a wheen o burds?  Ye cannae add an oor tae yer life bi worryin aboot ït,  sae, ïf ye cannae dae a wee thïng laik that, why worrie yersel aboot oniethin else?  Noo, tak tha lïlies, ye see hoo the' growe; the' dïnnae wark an the' dïnnae spïn, yit A'll tell ye thïs, e'en Solomon, wi aa hïs fancie claes, cudnae match thaim!  An ïf God pits claes on tha gress ïn tha fiel that's here theday an throwed ïntae tha fire themorra, dae you dooters no unnèrstan that he'll luk eftèr you anaa?.  Sae dïnnae worrie aboot mait or drïnk. Dïnnae bother yer heids aboot ït.  It's thaim at daesnae know God that rin eftèr sitch thïngs, but yer Faither abain kens whut ye hae need o.  But yous ir tae seek oot hïs Kïngdom, an tha ither thïngs wull tak care o thairsels. Dïnnae be scarred, wee flock, fer yer faither wants tae gie ye tha Kïngdom.  Sell aff whut ye hae an gie tha siller tae tha puir, an thïs wull coont as treysure stored up ïn strang safe moneybaags ïn heiven, whar ït'll nether be stole bi thiefs ner et wi moths.  Fer whut yis thïnk tha maist o, wull aye be ïn yer hairt. Be aa dresst up an readie wi tha hoose lït up; ect laik men waitin on thair maistèr tae cum bak frae tha waddin, sae that whan he knocks yis can apen tha dure tae hïm richt awa.  Whaniver tha maistèr cums, blisst ir tha yins he fins watchin an waitin. A tell yis thïs, he'll get hissel readie, sït thaim doon, an he hissel wull sarve thaim, an lea tha mait oot afore thaim.  Tha maistèr wull mebbe cum bak ïn tha wee smaa oors, or at tha scraich o day, but ïf he fins thaim readie an waitin whaniver he cums, the' wull be blisst aa richt!  Ye can be shair o thïs: ïf ye haed a hoose, an ye knowed tha day an oor a thief wus cumin, ye'd be lukkin oot fer hïm, wud ye no? Ye wudnae alloo yer hoose tae be brauk ïntae.  Sae yous maun be readie, fer ye dïnnae ken tha oor tha Sinn o Man wull cum.” Then Petèr saed, “Loard, dïd ye main these thïngs fer iveriebodie, or jist fer us?”  An tha Loard saed, “A'm taakin tae onie wise an faithfu sarvint, whase maistèr ïs able tae lea hïm ïn chairge o tha ither sarvints ïn hïs hoose, tae gie iveriebodie thair fair share o mait at tha richt time.  Onie sarvint ectin laik thïs whaniver hïs maistèr cums bak, wull be a happie man.  A'll tell ye thïs, he'll pit that sarvint ïn chairge o iveriethin he haes.  But ïf tha sarvint says tae hissel, ‘He's a lang time o cumin, tha maistèr’, an he aits an gets drunk an he stairts tae bate up aa tha ither sarvints - weel noo, tha maistèr wull cum bak on a day an oor whan he's no lukkin oot fer hïm, an tha maistèr wull dae awa wi that sarvint. He wull trait hïm jist laik an unbeliever.  An that sarvint that knowed richtlie whut tae dae, an dïdnae dae whut he wus toul bi tha maistèr an mak readie, he'll get yin guid whalin.  But tha yin that dïd wrang whaniver he dïdnae unnèrstan whut he shud a daen, he'll get aff aisie, tha mair he daesnae desarve ït. God wull ax a lock frae thaim that's bin gien a lock. Tha mair the' hae bin gien tae luk eftèr, tha mair the' wull hae tae answer fer. A'm cum tae kïnnel a fire on irth, an A wush ït wus aareadie lït!  A hae a tarrible baptisin aheid o me, an awfu testin tae ït's aa ower.  Dae ye thïnk A cum tae brïng peace on irth? Deed na, ït's deveesion A brïng.  Frae noo a hoose wi five fowk wull be divïd, wi thrie agin twa an twa agin thrie.  Tha faither wull be divïd agin tha sinn, an tha sinn agin tha faither; tha mither agin tha dochtèr an tha dochtèr agin tha mither; tha mither-ïn-laa agin tha dochtèr-ïn-laa; an tha dochtèr-ïn-laa agin tha mither-ïn-laa.” An Jesus saed tae tha crood o fowk, “Whaniver ye see cloods cumin ïn frae tha Wast, ye ken we'r fer haein rain, an, richt eneuch, doon ït cums!  An whan tha wun blaas frae tha Sooth, ye ken we'r ïn fer a scorcher, an sae ït ïs.  Yous hippycrates, yis can read tha luk o tha sky aa richt, but yis cannae see tha signs aa roon aboot ye o whut's tae cum. Why dae yis no see fer yersels whut's richt?  If oniebodie pits tha blame on ye an taks ye tae coort, ye shud dae yer best tae settle tha mettèr oot o coort. If ye dïnnae, then ye'll be up afore tha judge an he'll turn ye ower tae tha offysher, an ye'll enn up ïn jail.  Fer ïf that's tha wye ït enns up, ye'll no git oot o thair afore yer last pennie's pyed!” At that parteeclar time, Jesus wus toul that Pilate haed kïllt some fowk frae Galilee while the' wur offerin secryfices ïn tha Hoose o tha Loard.  He saed tae thaim, “Dae ye jalouse tha yins that suffert laik thïs haed daen mair wrang ner aa tha ither Galileeans?  Na, A tell ye thïs, ïf yis dïnnae repent, tha hale lock o yis'll perish as weel.  Or whut aboot tha echteen that deed ïn Siloam whaniver tha tooer cum doon on tap o thaim? Dae ye jalouse that thair wrangdaeins wus waur ner aa tha ither yins ïn Jerusalem?  Na, A tell ye thïs, ïf yis dïnnae repent, tha hale lock o ye wull perish forbye.” Then Jesus toul thaim a parable. “Thair wus thïs man haed a fïg tree plantit ïn hïs vineyaird. Yin day, he cum tae ït tae see ïf thair wus onie fruit on ït, but he fun nane.  Sae he saed tae tha gairdner, ‘Luk here, thïs thrie yeir A hae cum lukkin fer fïgs on thïs tree, an thair's nane on ït! Cut ït doon! It's a waste o guid grun.’  Tha gairdner saed, ‘Lea ït alane, sïr, gie ït anither yeir. A'll dïg roon ït an gie ït a guid dressin o dung.  If thair's onie fïgs on ït nixt yeir, weel an guid, an ïf no, we'll cut ït doon fer ye.’ ” Noo, yin Sabbath day, whan Jesus wus taichin ïn yin o tha Meetin Hooses,  thair wus a wumman that haed bin baad fer echteen yeir acause o an ïll spïrit. She wus bent dooble an cudnae stan up strecht ava.  Whan Jesus saa hir, he caad hir an saed tae hir, “Wumman, ye'r redd o yer seeckness, an ye'r noo free!”  An he püt hïs hans on hir, an she stud up hir fu heicht, an gien praise tae God.  But tha heidyin o tha Meetin Hoose wus ang'rie, acause Jesus haed hailt tha wumman on tha Sabbath day, an he saed tae tha fowk, “Ye hae sïx days tae dae aa yer wark. Cum tae be hailt on yin o thaim days an no on tha Sabbath!”  An thïs ïs hoo tha Loard answert hïm. “Yis oul hippycrates! Shair, dae yis no lowse yer kye an yer cuddies frae tha staal on tha Sabbath, an tak thaim oot tae wattèr thaim?  Wus ït no richt that on tha Sabbath A shud set free thïs wumman o tha femlie o Abraham, that haes bin hel ïn bondage bi Satan thïs echteen yeir?”  Thïs püt hïs enemies tae shame, tha hale lock o thaim; an aa tha fowk wus hairt gled at aa tha wunnèrfu thïngs he daen. Then Jesus saed, “Fer whut laik ïs tha Kïngdom o God? Wha shud A compare ït wi?  It ïs laik a wee mustèrt seed that a bodie tuk an plantit ïn hïs gairden an ït growed ïntae a tree, a tree bïg eneuch fer wee burds tae tak shiltèr ïn ïts brenches.” An he saed agane, “Fer whut laik ïs tha Kïngdom o God? Whut shud A compare ït wi?  It's laik a wee taste o yeast that a wumman pits ïn a bïg boul o flure. An ït spreeds aa throu ït, tae tha hale lock o ït ïs ris.” An he gaed throu tha toons an vïllages, taichin as he went, aye heidin on nixt Jerusalem.  An summodie axt hïm, “Wull thair jist be a wheen o fowk saved, Loard?” An he saed tae thaim aa,  “Dae aa ye can tae get ïn bi tha nerra dure. Fer monies a yin wull try an get ïn, an no be fït tae.  Fer yinst tha Heid o tha Hoose haes got up an lockt tha dure, ye'll be stannin ootbye rappin an caain oot, ‘Sïr, wull ye no apen tha dure tae iz?’ An he'll cum bak wi, ‘A'm tellin ye, A know naethin aboot ye, or whar yis cum frae!’  Then ye'll say, ‘But we et an drunk alang wi ye, an ye hae taicht iz doon oor loanins.’  But he'll cum bak wi, ‘A tell ye, A dïnnae know a thïng aboot ye, or whar ye cum frae. Ye rapscallions ye! Git oot o ma sicht, tha hale lock o yis!’  Thair'll be greetin an scringein o teeth whaniver ye see Abraham an Isaac an Jacob an aa tha proaphits ïn tha Kïngdom o God, an yous aa shut oot.  An fowk wull cum frae aa airts an tak thair place roon tha boord ïn tha Kïngdom o God.  But tak heed, thair's yins that's last that'll be furst, an thair's ither yins that's furst that'll be last.” Jist then some Pharisees cum up an saed tae hïm, “Get oot o here ïf ye want tae leeve, fer Herod haes ït ïn mine tae kïll ye!”  “Gang tell thon sleekit oul fox,” saed Jesus tae thaim, “that ‘A'll be keepin on castin oot ïll spïrits an hailin tha seeck theday an themorra. An tha day eftèr that A'll hae daen whut A wus sent tae dae.’  Nanethaless, theday, themorra an tha nixt day, A maun gang on ma róad, fer ït wudnae dae fer a proaphit o God tae dee ootside o Jerusalem.  O Jerusalem, Jerusalem, ye kïll tha proaphits an stane thaim that's sent tae ye! Monies tha time A wantit tae gether yer weans thegither, laik a hen gethers hir lachter o wee burds unnèr hir wïngs, but yis wudnae let me!  Luk, yer Hoose ïs empie noo. But A tell ye thïs, yis'll no see me agane til ye say, ‘Blisst ïs tha Yin that cums ïn tha name o tha Loard’!” Yin Sabbath day, Jesus went fer a bite tae ait at tha hoose o yin o tha heidyins o tha Pharisees, an the' wur aa keepin thair ee on hïm.  An fornent hïm wus thïs man wi hïs bodie aa swallt up.  Sae Jesus axt tha laayers an Pharisees, “Daes tha Laa alloo ye tae hail fowk on tha Sabbath day, or no?”  The' haed nae answer tae that. Sae he layed hïs han on tha man, an he hailt hïm an sent hïm awa.  An he turnt tae thaim an saed, “Jist say, yin o yis haed a cuddie  or a coo that faad doon ïntil a wal, wud ye no gae an pu ït oot strecht aff, Sabbath day or no?”  The' cudnae gie hïm onie answer tae that ava. Whan Jesus saa tha fowk thair aa makkin fer tha best saits ïn tha hoose, he toul thaim thïs parable:  “Whaniver ye get an ïnvite tae a waddin, dïnnae be settin yersel doon at tha tap table, fer anither bodie mair impoartin ner yersel micht be cumin tae ït.  Sae then tha yin that axt baith o yis tae tha waddin wud hae tae say tae ye, ‘Wull ye gie thïs man yer sait?’ Ye wudnae know whar tae pit yersel, wud ye? An ye'll hae tae shïft tae tha bak o tha ruim!  But whan ye get an ïnvite, gang an sït doon at tha bak, an whan tha yin that ïnvitit ye sees ye, he wull say, ‘Freen, whut ir ye daein awa bak thair? Cum on up here tae tha front!’ Then aa tha ither fowk thair wull see that ye ir summodie!  Whaiver sets hissel up as summodie, tha Loard'll brïng hïm doon. Whaiver taks tha hummle place, wull be gien tha place o honour.” Then Jesus turnt tae tha yin that haed gien hïm tha ïnvite an saed, “Whan ye gie a dennèr or a pairtie, dïnnae be caain yer freens, or yer brithers, yer femlie or yer weel-aff nighbers, acause the' wull onlie pye ye bak bi ïnvitin ye ïn return.  But whan ye gie a bïg swaree, caa aa tha puir, tha lameters, tha halt an tha blin fowk.  The' cannae pye ye bak, but God wull bliss ye an gie ye yer reward whan he rises tha upricht fowk frae tha deid.” Whan yin o thaim that wus sïttin at table wi Jesus heerd thïs, he saed tae hïm, “Blisst ïs tha yin that wull sït doon tae ait ïn tha Kïngdom o God.”  Then Jesus saed tae hïm, “Yinst thair wus thïs man giein a bïg pairtie, an he axt a hale lock o fowk tae ït.  An whan tha time fer tha bïg pairtie cum roon, he sent hïs sarvin man oot wi a message fer tha yins that wus axt: ‘Ye ir tae cum noo, fer iveriethin's readie.’  But the' stairtit yin an aa tae mak excuses. Tha furst yin saed, ‘A hae jist bocht a bït o lan, an A hae tae gang an luk at ït. A beg ye tae let me aff.’  Anither yin saed, ‘A hae bocht five yauk o kye, an A hae tae gang an try thaim oot. A beg ye tae let me aff.’  An anither saed, ‘Luk, A hae jist got merriet! A cannae cum.’ ”  “Sae,” saed Jesus, “tha sarvin man cum an gien an accoont o ït tae hïs maistèr. Then tha maistèr o tha hoose wus wile ang'rie, an he toul hïs sarvin man, ‘Gang oot quïck ïntae tha raas an tha entries, an brïng ïn tha puir, tha lameters, tha blin an tha halt fowk.’  Latèr on, tha sarvin man cum bak an saed, ‘Maistèr, A hae daen as ye bïd me, yit thair's still ruim fer mair.’  An tha maistèr toul hïs sarvin man, ‘Gang oot ïntae tha róads an loanins; dïnnae tak Na fer an answer, mak thaim cum, fer A want ma hoose fïllt! An A'll tell yis thïs’, qo he, ‘nane o thaim that wur ïnvitit at tha furst wull iver sup wi me!’ ” Bïg croods wus follaein Jesus, an he turnt tae thaim an saed,  “If onie man cums tae me, an pits hïs faither or hïs mither, hïs wife or hïs weans, hïs brithers or sïstèrs, ay, or even hïs ain sel afore me, he cannae be ma follaer.  Whaiver daesnae tak up hïs ain cross, an cum eftèr me, cannae be a follaer o mine. Jist say yin o yis haes a mine tae big a tooer. Wud he no sït doon furst an coont tha coast, tae see ïf he haes eneuch tae feenish ït?  Eftèr he haes püt ïn tha fïttins, ïf he fins he's no able tae feenish ït - aa tha fowk roon aboot wull mak fun o hïm, wull the' no?  The' wull say, ‘Thïs man stairtit tae big, an wusnae able tae feenish tha jab!’ Or agane, ïf a kïng wus gaun tae war wi anither kïng, wud he no sït doon furst an jalouse ïf he wud be able, wi ten thoosan sodgers, tae bate hïm that's cumin agin hïm wi twuntie thoosan?  If he fins he's no able, then while hïs enemie ïs a lang róad aff, he'll senn a go-between tae hïm, an ax fer terms o peace.  Jist ïn tha same wye, whaiver o yis wull no gie up aa ye hae, cannae be ma follaer. Saut ïs guid; but ïf ït loasses ïts taste, hoo dae ye mak ït saltie agane?  It ïs nether fït fer tha lan ner tha midden; fowk jist clod ït oot. Let hïm that haes ears ïn hïs heid tak tent!” Noo tha tex men an tha wrangdaers gethert roon tae gie hïm thair ear.  An tha Pharisees an tha maistèrs o tha Laa kep grummlin an the' saed, “Thïs man ïs weel ïn wi wrangdaers an e'en gaes ïn fer a bite tae ait wi thaim.” Sae Jesus toul thaim thïs parable an he saed,  “Say a man amang yis haed a hunnèr sheep; ïf he loast yin o thaim, wud he no lea tha ninetie-nine oot on tha muirs, an gang eftèr tha yin that wus loast til he fins ït?  An whan he haes fun ït, he's gye gled an he pits ït on hïs shoodèr, an he heids awa hame wi ït.  An whan he gets hame, he caas thegither hïs freens an nighbers an he says tae thaim, ‘Cum on an see. Ir yis no hairt gled wi me A hae fun ma loast sheep?’  A tell yis, jist ïn tha same wye, thair wull be mair joy ïn heiven ower yin wrangdaer that repents o hïs wrangdaein, mair ner ower ninetie-nine that thïnks the' dïnnae need tae repent.” “Or agane, ïf a wumman haed ten siller coins an she loast yin o thaim, wud she no tak a bricht licht, redd up tha hoose, an luk ïn iverie neuk an crannie tae she fins ït?  An whaniver she's fun ït, she caas thegither hir freens an nighbers an she says, ‘Cum on an see. Ir yis no hairt gled wi me A hae fun ma loast coin?’  A tell yis, jist ïn tha same wye, thair's joy amang tha angels o God ower yin wrangdaer that turns frae hïs wrangdaein.” Jesus went on tae say, “Thair wus thïs man wi twa sinns.  Tha young'r yin saed tae hïs faither, ‘Can A hae noo whut ye wur fer leain me ïn yer wull?’ Sae tha faither divïd whut he haed atween tha twa o thaim.  A wheen o days latèr, tha young'r yin gethert up aa hïs belangins an he went aff tae a faur-aff kintrie. He spent aa roon hïm ïn wile leevin.  Aboot tha time hïs money run oot, thair wus a wile baad famine ower tha hale lan, an he wus starvin wi hung'r.  Sae he hired hissel oot tae a local fairmer that sent hïm oot tae hïs fiels tae feed pïgs.  Tha young fella wus that hung'rie got, he wus near aitin tha husks he wus feedin tae tha pïgs. An naebodie gien hïm ocht ava.  Whan he cum tae hïs senses he thocht tae hissel, ‘Ma faither's sarvints bak hame haes eneuch tae ait an tae spare, an here A am, deein wi hung'r!  A'll git up an A'll gae hame tae ma faither an A'll say: A hae sïnned agin heiven an agin yersel,  an A'm nae lang'r fït tae be caad yer sinn. Wud ye no tak me on as yin o yer hired hans?’  Sae he ris up an he went bak hame tae hïs faither. But whan he wus yit a lang róads aff, hïs faither saa hïm cumin, an hïs hairt went oot tae hïm, an he run an throwed hïs airms roon hïm an he kïsst hïm.  Tha sinn saed tae hïm, ‘A hae sïnned agin heiven an agin yersel, an A'm nae mair fït tae be caad yer sinn.’  But tha faither saed tae hïs sarvints, ‘Rin, brïng oot tha guid robe an pit ït on hïm, pit a rïng on hïs fïng'r an shune on hïs feet.  An brïng forrit tha kwye we wur fattenin up, an kïll ït, fer we'r gaun tae hae a bïg pairtie.  Fer thïs sinn o mine wus deid, an noo he's bak tae life agane; he wus loast, but noo he's fun.’ Sae tha pairtie begun. Noo while aa thïs wus gaun on, tha ouler sinn wus oot warkin ïn tha fiels, an whan he cum near tha hoose he heerd aa tha music an dauncin.  Sae he caad yin o tha sarvints an he axt hïm whut wus gaun on.  Tha sarvint toul hïm, ‘Yer brither haes cum hame, an yer faither haes kïllt tha wee kwye we wur fattenin, fer he's gled tae hae hïs sinn hame safe an siccar.’  Tha ouler brither wus rïppin an he wudnae gae ïntae tha hoose; sae hïs faither cum oot an tried tae taak hïm roon.  But he saed tae hïs faither, ‘Luk, A hae wrocht haird fer ye aa these yeirs, an no yinst hae A no daen yer bïddin. Aa thïs time ye niver even gien me a wee góat tae hae a swaree wi ma freens!  Yit whan thïs waster o a sinn o yers cums hame, eftèr skailin yer money aa roon hïm on baad weemen an tha laik, ye gae an kïll tha best kwye aboot tha place fer hïm!’  An tha faither saed, ‘Ma sinn, ye ir aye wi me, an aa that A hae ïs yours.  It's onlie but richt we shud be joyfu an gled, fer thïs brither o yers wus deid, an noo he's bak tae life. He wus loast, but noo he's fun.’ ” An Jesus went on tae say tae hïs follaers, “Yinst thair wus a weel-aff man that haed a bodie lukkin eftèr hïs affairs, an summodie toul hïm that thïs owerseer wus squannèrin iveriethin.  Sae tha weel-aff man confrontit hïm aboot thïs an he saed, ‘Whut's thïs A hear aboot ye? Gie an accoont o whut ye hae daen, fer A'll no hae ye aboot tha place onie mair.’  Then tha owerseer saed tae hissel, ‘Whut'll A dae whan A hae nae studie wark? A'm no fït tae dïg an A wud be affrontit tae beg.  A know whut A'll dae, sae that fowk dïnnae gie me tha coul shoodèr whaniver A loass ma jab!’  Yin bi yin he caad ïn tha fowk that wur ïn debt tae hïs boss, an he axt tha furst yin, ‘Hoo much dae ye owe tha maistèr?’  ‘A hunnèr barrels o oyle,’ saed he. Sae tha owerseer toul hïm, ‘Tak yer bïll, sït doon thair quïck an pit doon fïftie!’  An tae anither he saed, ‘An whut dae ye owe?’ ‘A hunnèr baags o wheat,’ saed he. Sae tha owerseer saed tae hïm, ‘Luk here, tak yer bïll an pit doon echtie baags!’  Tha maistèr o tha crookit owerseer haed tae gie credit tae hïm fer tha wye he haed o gettin ïn wi fowk. Fer tha fowk o thïs warl ir whiles mair lang-heidit ïn thair dailins than tha yins that hae saen tha licht.  An A'm tellin ye, yis shud uise yer warlie siller tae mak freens ïn tha warl; an sae, whan money's nae mair use tae ye, yis wull be gien a walcum ïntae yer iverlastin hame. If yis ir faithfu ïn wee thïngs then yis wull be faithfu ïn bïgger yins. In tha same wye, hïm that's no strecht ïn wee thïngs wull no be strecht ïn bïg thïngs.  If yis cannae be trustit wi warlie walth, wha wull trust yis wi tha true riches o heiven?  If ye cannae be trustit wi ither fowk's money, wha wull gie ye money o yer ain tae luk eftèr?  A slave cannae sarve twa maistèrs; fer ether he'll hait tha yin an love tha ither, or he'll stïck bye tha yin an thïnk naethin o tha ither. Ye cannae sarve baith God an Gowld.” An tha Pharisees that laikt thair money heerd aa thïs, an the' stairtit tae geg hïm.  But he saed tae thaim, “Yous ir tha yins that try tae prove yersels richt ïn tha sicht o fowk, but God knows whut's ïn yer hairts, fer tha thïngs that's tarrible weel thocht o bi men wud be a scunnèr tae God. Afore Jhone, fowk leeved bi tha Laa o Moses an tha proaphits; but noo tha Kïngdom o God ïs praicht, an iveriebodie's püshin thair wye ïn.  But that daesnae main that tha Laa daesnae stan, fer ït daes, ïn iverie wee point. It's as strang an studie as heiven an irth thegither. Whaiver pits awa hïs wife an gets merriet agane ïs commïttin adultèrie; an whaiver merries hir that's divorced commïts adultèrie as weel.” An Jesus went on tae say, “Yin time thair wus thïs weel-aff man that dresst up ïn fancie claes, an leeved iverie day ïn tha lap o luxurie.  An then thair wus thïs puir beggar, covert wi sairs, caad Lazarus, that lay at hïs gate.  Lazarus wus hopin that tha rich man wud gie hïm tha leains frae hïs table. Whiles, tha doags wud cum an lïck hïs sairs.  In tha enn tha beggar deed an tha angels cairriet hïm awa tae be wi Abraham. Tha rich man deed forbye an wus buriet.  An whan he wus sufferin sair ïn hell he cud see Abraham an Lazarus thegither a lang wyes aff.  An he cryed oot tae thaim an saed, ‘Faither Abraham, tak peetie on me an senn Lazarus tae dook tha enn o hïs fïng'r ïn tha wattèr tae cool ma tung doon, fer A'm tormentit wi tha bleeze o thïs fire!’  But Abraham saed, ‘Ma sinn, dae ye mine tha time whan ye wur leevin on irth? You haed iveriethin an Lazarus haed naethin, an noo he's at peace an ye ir tormentit.  An apairt frae aa that, thair's a bïg deep sheuch atween iz baith, sae that we can hae nae dailins wi yin anither.’  Then tha rich man saed, ‘Faither Abraham, wud ye no senn Lazarus tae ma faither's hoose tae warn ma five brithers, sae that the' dïnnae enn up here ïn torment laik masel?’  But Abraham saed bak tae hïm, ‘The' hae bin aareadie warnt bi Moses an tha proaphits - let thaim tak heed tae that warnin!’  An tha rich man saed, ‘Na, faither Abraham, but ïf summodie frae tha deid appeart tae thaim, the' wud turn awa frae thair sïns an bak tae God.’  But Abraham saed, ‘If the' dïnnae heed whut Moses an tha proaphits toul thaim, then ït'll no mak onie dïffernce ïf summodie cum bak tae thaim frae tha deid.’ ” Yin day Jesus saed tae hïs follaers, “Thair'll aye be temptation tae dae wrang, but dear halp tha yin that daes tha tempin!  It wud be faur bettèr fer hïm ïf a mïllstane wus hung roon hïs neck an he wus drapt ïntae tha sea, rether ner hïm leadin yin o these puir wee craitèrs asthray.  Lïsten here, ïf summodie daes ocht agin ye, tell hïm he shudnae hae daen ït, an ïf he says he's sorrie, then forgie hïm.  An ïf he keeps on daein ye wrang seiven times a day an ïs sorrie iverie time, then ye maun still forgie hïm.” An tha possels saed tae tha Loard, “Show iz hoo we can hae mair faith.”  An tha Loard saed, “If yis haed faith as smaa as a mustèrt seed even, yis cud say tae thïs mulberry tree, ‘Cum oot bi tha ruit an plant yersel ïn tha sea’, an richt awa ït'd dae whut ït's toul. Whaniver yer sarvin man cums ïn frae tha plooin an mindin tha beese, ye wudnae say tae hïm, ‘Sït yersel doon quïck an hae a bite tae ait.’ Rether ye wud tell hïm tae clain hissel up an sarve you furst, an then tak hïs ain eftèr.  A doot ye wudnae say, ‘Thenks’, tae yer ain man fer daein whut he's pyed tae dae!  In tha same wye, whan ye dae ma bïddin, ye shud say, ‘We'r naethin oot o tha ordinarie! Fer we hae daen nae mair ner we haed tae.’ ” An sae Jesus went on tae Jerusalem, follaein tha mairch atween Samaria an Galilee.  As he went ïntae yin o tha vïllages, he saa ten men that wur lepers stannin a wyes aff, an the' caad oot tae hïm, “Jesus, Maistèr, tak peetie on iz!”  An whaniver he saa thaim, he saed, “Awa tae tha preeshts an let thaim luk at ye.” An lo an behoul, as the' went thair wye, the' wur hailt!  An yin o thaim, whan he saen he wus cured, turnt bak an cryed oot at tha tap o hïs voice, “Praise God!” Then he faad doon at Jesus' feet an gien thenks. An tha man wus a Samaritan, sae he wus.  “Dïd A no cure ten men?” axt Jesus. “Whar's tha ither nine? Hae nane o thaim cum bak tae gie thenks tae God apairt frae thïs foreigner?”  Jesus saed tae tha man, “Rise up an gang yer wye, yer faith haes made ye weel.” Yin time whaniver tha Pharisees axt Jesus whan God's Kïngdom wud cum, he toul thaim, “Yis cannae say, ‘Here ït ïs!’ or ‘Thair ït ïs!’ Tha Kïngdom o God ïs aareadie here amang yis , sae thair's nae use lukkin fer ït cumin!” An he saed tae hïs follaers, “Tha day wull cum whan yis'll want tae see tha Sinn o Man. Yis'll luk fer me an A'll no be here.  Fowk micht say, ‘He's here or he's thair’, but tak nae notysh, an dïnnae rin eftèr thaim.  Fer jist as tha lichtnin fleshes ower tha lïft, that's whut laik ït'll be, tha day tha Sinn o Man cums bak.  But afore that, He'll hae tae suffer sair, an tha fowk roon hïm noo wull turn agin hïm.  Whaniver tha Sinn o Man cums bak, ït'll be jist laik ït wus ïn Noah's day.  Fer fowk wus aitin an drïnkin an gettin merriet, richt up tae tha verie day Noah went ïntae tha airk, then tha wattèr floodit an aa wur droont.  It wull be tha same as ït wus ïn tha time o Lot; the' et an the' drunk an the' cairriet on wi thair bïzness o buyin, sellin, fairmin an biggin.  But tha verie day that Lot went oot o Sodom, fire an brimstane cum doon frae heiven an the' wur aa kïllt.  Tha same wull happen tha day yis see tha Sinn o Man cum bak.  On that day, naebodie shud lea hïs ruiftap  an be gaun bak doon fer ocht ïn hïs hoose, an naebodie shud lea hïs fiel ether, tae gae bak hame.  Mine whut happent tae Lot's guidwife!  Whaiver houls on tae hïs life wull loass ït, an whaiver gies up hïs life wull aye hae ït.  A'm tellin yis, ïn that nicht, twa fowk wull be ïn tha yin bed; yin wull be tuk an tha ither lef behin.  Twa weemen wull be grindin mail thegither; yin wull be tuk an tha ither lef behin. [ Twa men wull be ïn tha fiel; tha yin wull be tuk an tha ither lef behin.]”  An hïs follaers axt hïm, “Whar wull thïs tak place?” An Jesus toul thaim, “Whar ye see a crood o vultèrs, ye know thair's a deid bodie aboot. Ay, sae whaniver ye see tha signs A'm taakin aboot, then ye'll know weel eneuch!” Jesus toul hïs follaers thïs parable, that meent that the' shud aye pray an no gie up.  An ït went laik thïs: “Thair wus thïs judge ïn a bïg toon, that haed nae fear o ether God ner man, an haed nae thocht fer oniebodie.  In that same toon thair wus thïs weeda wumman, that kep on cumin tae tha judge, sayin, ‘Wud ye mak shair A get a fair dail ïn tha coort frae tha yin that's agin me?’  At tha stairt tha judge niver bothert: fer a lang time he dïd naethin. But then he saed tae hissel, ‘Tha mair A dïnnae fear God or care aboot fowk, still wi aa, A wull halp oot thïs weeda wumman, fer she's giein me that much bother. A'm scunnèrt wi hir aye rinnin tae me!’ ”  Tha Loard went on, “Yis unnèrstan whut tha baad judge ïs sayin.  Dae yis no thïnk God wull tak tha pairt o hïs ain fowk that cry oot tae hïm day an nicht? He'll no keep pittin thaim aff, sae he'll no.  A'm tellin yis, He'll no be lang ïn seein justice daen. But whaniver tha Sinn o Man cums bak, A wunnèr wull he fin oniebodie wi faith on tha irth?” An he toul anither parable tae tha yins that wus fu o thairsels, an thocht the' wur aa richt, an lukt doon on ithers.  “Thair wus twa men went up tae tha Hoose o God fer tae pray. Yin wus a Pharisee an tha ither wus a tex man.  Tha Pharisee ris tae hïs feet, an prayed tae hissel: ‘O God, A thenk ye that A'm no laik ither fowk, ner fer that mettèr laik thon tex boy ower thonner! A dïnnae chait fowk, A dae naethin wrang, an A keep tae me ain wife. A fast twice ïn tha week, an A gie a tenth o aa A hae.’  But tha tex man stud awa bak, an wudnae as much as lïft hïs een tae heiven, but he bate hïs breesht ïn sorra, an saed, ‘O God, hae mercie on me, fer A'm naethin but a sïnner!’  A tell ye, thïs tex man, an no tha Pharisee, went doon tae hïs hoose ïn guid stannin wi God. Fer tha yin that thïnks a lock o hissel wull be brocht doon, but tha yin that's hummle wull be lïftit up.” An as weel, the' brocht wee weans tae Jesus, sae that he cud pit hïs hans on thaim tae bliss thaim. But whaniver tha follaers saen thïs, the' chackt tha fowk.  But Jesus toul thaim tae cum on aheid, an saed, “Alloo tha weans tae cum tae me; dïnnae stap thaim, fer tha Kïngdom o God belangs tae tha laik o these.  A'm tellin ye, whaiver daesnae tak tha Kïngdom o God ïntae hïs hairt laik a wean daes, wull no get ïn ava.” Yinst an impoartin bodie axt hïm, “Guid Maistèr, whut maun A dae tae be shair A get tae heiven an leeve fer iver?”  An Jesus saed bak tae hïm, “Why ir ye caain me guid? Thair's naebodie guid, apairt frae God.  Ye weel ken tha commauns: ‘Dïnnae commït adultèrie’; ‘dïnnae murdèr’; ‘dïnnae tak whut's no yer ain’; ‘dïnnae tell lees aboot ither fowk’; an ‘gie respeck tae yer faither an yer mither.’ ”  An tha bodie saed bak tae hïm, “A hae daen aa these thïngs since A wus onie age.”  Whan Jesus heerd thïs, he saed tae tha man, “Thair's jist yin thïng ye still hae tae dae. Sell aa ye hae an gie tae thaim that haesnae much, an ye'll hae walth ïn heiven. An then cum bak an follae me!”  Noo whaniver tha man heerd thïs he wus doon ïn tha mooth, fer he haed a wile lock o money.  An whaniver Jesus saa tha wye tha man tuk ït, he saed, “Hoo verie haird ït ïs fer thaim that haes money tae git ïntae tha Kïngdom o God!  Fer ït wud be aisier fer a kemel tae gae throu tha ee o a needle, ner fer a monied man tae git ïntae tha Kïngdom o God.”  An tha yins that heerd ït axt, “Wha ïn aa tha warl can be saved then?”  An Jesus saed, “Thaim thïngs men cannae dae, God's mair ner fït tae dae!”  Wi that, Petèr saed, “Mine, we hae left iveriethin behin an follaed ye!”  An Jesus saed tae thaim, “A'm tellin yis, oniebodie that haes left hïs hoose, hïs faither an mither, brithers, wife or weans fer tha sake o tha Kïngdom o God wull dae weel an hae plentie ïn thïs warl; an ïn tha warl tae cum he wull hae iverlastin life.” Then he tuk tha Twal tae tha side an he saed tae thaim, “See here, we'r gaun up tae Jerusalem, an aa that's bin writ doon bi tha proaphits aboot tha Sinn o Man wull tak place thair.  Fer he'll be hannit ower tae tha Gentiles fer thaim tae mak fun o hïm, trait hïm ïll an spït on hïm.  An the' wull gie hïm a whuppin an kïll hïm, but on tha thurd day he wull rise tae life agane.”  But the' dïdnae unnèrstan onie o tha thïngs he saed, fer tha mainin wus hïd frae thaim, an the' jist cudnae tak ït ïn. Noo whan Jesus wus cumin up tae Jericho, on tha ootskirts, a blin man wus sïttin beggin on tha bunker o tha róad.  Whan he heerd tha thrang gaun bye, he axt whut ït wus aa aboot,  an the' toul hïm, “Jesus o Nazareth ïs cumin.”  Tha blin man cryed oot, “Jesus, Sinn o Davit, tak peetie on me!”  An tha yins that went afore Jesus scoult tha beggar an the' toul hïm tae be quait, but he guldèrt aa tha mair, “Sinn o Davit, tak peetie on me!”  An Jesus stapt an saed, “Brïng tha blin man tae me!” An whan the' dïd, Jesus axt hïm,  “Whut dae ye want me tae dae fer ye?” An he saed, “Loard, A want tae be able tae see agane.”  An Jesus saed bak tae hïm, “Hae yer sicht! Yer faith haes made ye hale.”  Richt awa he cud see agane, an he follaed Jesus, giein glorie tae God. An whaniver aa tha ither fowk saa thïs, the' gien praise tae God as weel. An Jesus cum tae tha toon o Jericho, an wus trevelin throu ït.  Noo, thair wus thïs man caad Zacchaeus, that wus a heid tex man, an he wus quare an weel-aff.  An he wus wantin tae see fer hissel whut Jesus wus laik, but he wus a wee man, an he cudnae get near Jesus fer tha crood.  Sae he run awa on aheid, an shïnned up a sycomore fïg tree alang tha wye, tae hae a guid luk at Jesus whan he wus gaun bye.  An whan Jesus cum tae tha tree, he lukt up an saed til hïm, “Zacchaeus, git doon or that richt noo! Fer A'm gaun tae yer hoose tha day!”  Sae Zacchaeus lep doon oot o tha tree, an tuk hïm hame an gien hïm a wile guid walcum.  Aa tha fowk saen thïs, an stairtit tae pass remairks, sayin, “He's stappin ower wi a wrangdaer!”  Oniehoo, Zacchaeus stud up an toul Jesus, “A tell ye whut, Loard. A'll gie tha half o whut A hae tae thaim at haes need o ït. An ïf A hae got oniethin bi chaitin, A'll pye ït bak fower times ower.”  An Jesus saed, “Salvation haes cum tae thïs hoose tha day, fer thïs man ïs a sinn o Abraham as weel!  A masel, tha Sinn o Man, hae cum tae luk fer thaim at's loast, an tae save thaim.” An tha hale crood tuk tent o whut Jesus wus sayin. An as Jerusalem wus nearhan, he stairtit tae tell thaim a parable, fer fowk thocht that tha Kïngdom o God wus gaun tae cum aboot at yinst.  He toul thaim thïs: “A weel boarn man went awa tae a faur-aff lan. He wus tae hae hissel crooned kïng, an then he wus tae cum bak agane.  Afore he went but, he caad ten o hïs sarvin men, an gien each o thaim yin gowld coin , an he saed tae thaim, ‘Tak thïs catter an mak tha maist o ït, tae A cum bak.’  But he wusnae weel thocht o amang hïs ain fowk, an sae the' sent oot wurd eftèr he went awa, sayin, ‘We dïnnae want thïs man tae rule ower iz.’  But he got tae be kïng aa tha same, an he cum bak hame. Then he oardèrt tha sarvin men tae gie an accoont o hoo the' haed daen wi tha catter he haed gien thaim.  Tha furst yin toul hïm, ‘Loard, yer coin haes made ten mair.’  ‘Weel daen!’ saed tha kïng. ‘Ye ir a guid sarvint. Ye hae showed A can trust ye ïn wee thïngs. A'll gie ye ten cïties tae rin!’  An tha saicont yin cum an saed, ‘Loard, yer coin haes made five coins.’  An tha kïng saed, ‘A'll gie ye five cïties tae rin.’  Wi that, anither yin cum up an saed, ‘Luk, Loard, here's yer coin. A hae kep ït lapt up ïn a cloot.  A wus feart o ye, fer ye ir a haird man tae dail wi. Ye tak whut daesnae belang tae ye, an ye hairvest whut ye hinnae plantit.’  Tha kïng cum bak wi, ‘Ye uisless guid-fer-naethin! Frae yer ain mooth ye hae condemned yersel. Sae ye thocht A wus a haird man, dïd ye, takkin whut dïdnae belang tae me, an hairvestin whut A haednae plantit?  Weel, ye cud hae püt ma siller ïntae tha bank; hoo cum ye dïdnae? Then whaniver A cum bak, ït cud hae made me a wee bït o ïntrèst!’  Wi that, tha kïng toul thaim that wur stannin roon aboot, ‘Tak hïs coin frae hïm, an gie ït tae hïm that haes tha ten.’  But the' saed tae hïm, ‘Loard, shair he haes ten coin!’  Saed tha kïng, ‘A'll tell ye thïs, iverie yin that haes wull be gien mair; an whaiver haes lïttle or naethin, even whut he haes wull be taen awa frae hïm!  But as fer thaim that wur agin me an wudnae hae me fer kïng, brïng thaim here tae me, an kïll thaim fornent me!’ ” Eftèr tellin thaim aa thïs, Jesus went on aheid alang tha róad up tae Jerusalem.  An whaniver he wus cum near til Bethphage an Bethanie, nixt tha hïll caad tha Moont o Olives, he sent on twa o hïs follaers,  sayin tae thaim, “Awa ïntae thon clachan fornent iz. Whan yis git thair, ye'll fin a cowlt tyed up, that naebodie haes iver sut on. Lowse ïts raip, an brïng ït til me.  If onie yin axes yis hoo cum yis ir lowsin tha cowlt, jist tell thaim, ‘Tha Loard haes need o ït!’ ”  Noo tha twa that went fun ït jist as the' haed bin toul.  An as the' wur lowsin tha cowlt, tha yins ït belanged tae axt thaim, “Whut ir ye daein, lowsin that cowlt?”  Saed tha twa, “Tha Loard haes want o ït!” An the' brocht ït tae Jesus. An pittin thair claes on tha cowlt's bak, the' tuk houl o ït tae Jesus got on.  Wi that, as Jesus made hïs wye alang, tha fowk spreed thair claes doon afore hïm on tha pad.  An whaniver he wus cumin nearhan tha pad doon frae tha Moont o Olives, hïs follaers stairtit shoutin oot wi joy tha hale lock o thaim, praisin God fer aa tha mïracles the' haed saen, an cryin oot,  “Blisst ïs tha Kïng that cums ïn tha name o tha Loard. Peace ïn heiven abain, an glorie ïn tha heichest!”  An some o tha Pharisees amang tha thrang saed tae Jesus, “Maistèr, scoul yer follaers an tell thaim tae quït ït!”  But he cum bak wi thïs: “A'm tellin yis, ïf they ir quait, e'en tha stanes thairsels wull cry oot!” Jesus wus cumin near tae Jerusalem noo, an whan he saa tha cïtie, he begun tae greet, an he saed,  “Och, ïf ye onlie haed hae knowed whut wud brïng ye peace tha day! But na, ye dïdnae, an noo ït's hïd frae yer een.  Fer tha time wull cum whan thaim that's agin ye wull big dykes aa roon ye, an fence ye ïn frae aa sides.  Ye'll be flettent ïntae tha grun, an aa yer fowk alang wi ye. The'll no lea yin stane on anither, fer ye dïdnae ken tha day that God cum tae ye.” An yinst he got tae Jerusalem, whut Jesus daen wus thïs: he went strecht ïntae tha Hoose o God, an he begun reddin oot tha dailers frae tha coortyaird.  “It ïs writ doon,” he saed tae thaim, “that ‘ma hoose wull be a hoose o prayer.’ But yous hae turnt ït ïntae a den o robbers!” An eftèr that, iverie day, Jesus stairtit lairnin tha fowk ïn tha Hoose o God. An tha heid preeshts an tha maistèrs o tha Laa, alang wi tha heidyins amang tha fowk, the' wur oot tae get rïd o hïm,  but the' cud dae naethin aboot ït, fer he wusnae iver on hïs lane; an aa tha fowk hung on hïs iverie wurd. On yin o thaim days, as Jesus wus lairnin tha fowk that wur ïn tha Hoose o God, an praichin tha Guid News, tha heid preeshts, tha maistèrs o tha Laa, an tha eldèrs amang tha fowk cum up tae hïm  an saed, “Tell iz thïs, bi whut thortie ir ye daein these thïngs, an wha gien ye ït?”  An he cum bak wi, “A hae a question tae ax you as weel. Jist tell me thïs,  Jhone's baptisin, wus ït frae heiven, or wus ït jist a notion o man?”  An the' taakt aboot ït tae yin anither, an saed, “If we gie tha answer, ‘Frae heiven’, he wull say, ‘Hoo cum yis dïdnae believe hïm then?’  But ïf we say, ‘Frae men’, aa tha fowk wull clod iz wi stanes, fer the' hae nae doot that Jhone wus a proaphit!”  Sae the' toul hïm that the' cudnae tell whar Jhone's baptisin haed cum frae.  An Jesus saed tae thaim, “Then A'll no be tellin yis ether bi whut thortie A dae these thïngs!” He turnt tae tha fowk an toul thaim thïs parable: “Thair wus thïs man plantit a vineyaird an he set ït tae a wheen o tenant-fairmers tae rin, afore gaun awa fer a lang time tae anither kintrie.  An whaniver hairst time cum roon, he sent a sarvin man tae tha fairmers, tae get a taste o tha fruit frae thaim, but the' bate up tha sarvin man an chaist hïm awa empie-hannit.  Sae he sent anither sarvin man, but the' creesht hïm as weel, wur wile baad til hïm, an sent hïm awa wi naethin.  Agane he sent anither yin oot, an the' hurt hïm an flung hïm oot tae.  Then tha laird o tha vineyaird saed, ‘Whut wull A dae? A know, A'll senn ma ain sinn that A love. The' ir shair tae hae regaird fer hïm!’  But whaniver tha tenant-fairmers saen tha sinn, the' taakt ït ower an saed, ‘Thïs ïs tha boy that wull git aa thïs here whan hïs da dees. If we kïll hïm, aa thïs cud be oors!’  Sae the' püt hïm oot o tha vineyaird, an kïllt hïm.” An Jesus axt, “Whut dae yis thïnk tha laird wull dae on thaim noo?  A'll tell yis. He wull cum an desthroy thaim fairmers an set tha vineyaird tae ithers.” Whan tha fowk lïstenin tae Jesus heerd thïs, the' saed, “Thïs shud niver cum aboot!”  But Jesus lukt at thaim strecht ïn tha ee an axt, “Whut then ïs tha mainin o thïs Scrïpture: ‘Tha verie stane tha masons turnt doon Is noo tha coarner stane’? Aa tha yins that faa ower thon stane wull be smesht tae bïts; an whaiver ït faas on wull be grun tae poodèr.” Tha maistèrs o tha Laa an tha heid preeshts lukt fer a wye tae tak houl o hïm thair an then, fer the' kent he haed spauk agin thaim ïn thïs parable. But the' wur feart o whut tha fowk wud dae.  Keepin a quare clase ee on hïm, the' sent yins that lut on the' wur honest, fer tae spie on hïm. The' wur hopin tae ketch hïm oot ïn sumthin he saed, fer the' wantit tae be able tae han hïm ower tae tha pooer o tha Roman Guviner.  These yins that wur spiein on Jesus axt hïm, sayin, “Maistèr, ye taak an taich whut ïs richt. Ye dïnnae mak o yin mair ner tha ither, but ye taich God's wye an tha truith. Tell iz, ïs ït richt fer iz tae pye tex tae Caesar or no?”  But Jesus saa throu thaim an he saed, “[Dïnnae try me oot.] Let me see a denarius.  Noo, whase name an laikness ïs on ït?”  “It's Caesar's,” the' saed. “Then gie Caesar whut belangs tae Caesar,” saed he, “an gie God whut belangs tae God.”  That settelt thaim. The' wurnae able tae ketch hïm oot afore tha fowk fer whut he haed saed. An the' haed tae be quait, fer hïs answer flebbergestit thaim. An sartin Sadducees - thaim that say thair ïsnae onie risin frae tha deid - the' cum an pit a question tae Jesus.  “Maistèr,” the' saed, “Moses writ doon fer iz, that ïf a man's brither dees an leas a guidwife wi nae weans, then he maun merrie tha weeda an hae childèr fer hïs deid brither.  Noo, whut ïf thair wus seiven brithers. Tha oulest gets merriet, an he dees wi'oot haein onie weans.  Sae tha saicont brither, he merries tha weeda, an he dees as weel. Still nae weans.  An tha thurd merries hir, an ïn tha same wye aa seiven brithers merries hir an dees, leain nae femlie ava.  An ïn tha enn tha wumman, she deed as weel.  Noo at tha risin frae tha deid, whase guidwife wull she be, fer she wus merriet on tha hale seiven o thaim?” Jesus cum bak wi thïs: “Men an weemen o thïs warl get merriet.  But thaim that ir coontit fït tae be pairt o tha risin frae tha deid an tha nixt warl, thair wull be nae mair merryin fer thaim.  The'll be laik tha angels an the' cannae dee; the' ir childèr o God an childèr o tha risin frae tha deid.  But even Moses - whaniver he writ aboot tha burnin büsh - he showed that tha deid rises agane, fer he caas tha Loard ‘tha God o Abraham, an tha God o Isaac, an tha God o Jacob’, lang eftèr the' wur aa deid!  He's no tha God o tha deid; he's tha God o tha leevin, fer iveriebodie's leevin ïn God's een.”  An some o tha maistèrs o tha Laa saed, “Weel spauk, Maistèr!”  But naebodie ava wud dar ax hïm onie mair questions. Then Jesus axt thaim, “Hoo can the' mak oot that tha Messiah  ïs tha sinn o Davit?  Fer Davit hissel says ïn tha buik o Psaums: ‘Tha Loard saed tae ma Loard, Sït doon at ma richt han,  tae A mak o yer enemies a stool fer unnèr yer fit.’  Sae Davit caas tha Messiah ‘ma Loard’. Hoo can he be hïs sinn then?” Whaniver aa tha fowk wus lïstenin, Jesus saed tae hïs follaers,  “Dïnnae tak heed o tha maistèrs o tha Laa, fer the' ir fand o paradin aboot ïn fancie robes, an the' love fowk tae touch thair keps tae thaim ïn tha mairket places. The' laik tae hae tha best saits ïn tha Meetin Hooses, an tae be at tha tap table at faists.  The' halp thairsels bi daein weeda weemen oot o aa the' hae. An the' mak lang screeds o prayers jist fer show. But yis can be shair ït wull gang waur wi thaim on tha Day o Reckonin.” Jesus lukt up an saa tha weel-aff fowk pittin thair offerins ïntae tha kïst ïn tha Hoose o God.  Then he saen thïs puir weeda wumman drappin ïn twa pennies.  “A'm tellin yis tha truith,” qo he, “Thïs puir weeda haes gien mair ner onie o tha rest o thaim.  Aa these yins hae onlie gien a pïttance oot o thair pruch ïntae tha kïst, but thïs weeda, puir an aa that she ïs, haes gien aa she haed tae leeve on.” Some o thaimins that wur wi hïm wur taakin amang thairsels aboot tha wye tha Hoose o God wus aa daen up, wi ïts bricht bonnie stanes, an coastlie ornyments gien ïn bi fowk.  But Jesus saed, “Tha day wull cum whan aa these stanes wull be tummelt doon, an no yin stane wull be left abain tha ither.”  An the' axt hïm, “Maistèr, whan's aa thïs fer happenin then? An wull we hae onie sign o ït cumin?”  Jesus cum bak wi thïs: “Tak heed an dïnnae let oniebodie lead yis aglee, fer monies a yin wull cum ïn ma name sayin, ‘A be tha Christ’, or ‘Tha time ïs cum.’ Dïnnae pye thaim onie heed.  Whan yis hear tell o wars an fechtin, dïnnae be feart, fer sitch thïngs maun cum aboot furst, but tha enn ïs no near jist yit.” Then he saed tae thaim, “Nations wull mak war on ither nations, an kïngdoms wull rise up agin ither kïngdoms.  Thair wull be michtie irthquakes, dirths an plagues ïn dïffernt pairts, an fleysum sichts, an pooerfu signs frae heiven.  Hooaniver, afore aa thïs cums aboot, the'll be takkin houl o yis, persecutin yis an turnin yis ïn at tha Meetin Hooses. The'll clod yis ïntae jail an dreg yis up afore kïngs an guviners, jist fer bein ma follaers.  Thïs'll be yer chaunce tae wutness tae yin an aa.  Sae pit yer mine tae ït then, an dïnnae fash yersels aforehan aboot whut kine o answer yis ir gaun tae gie.  Fer A wull pit tha richt wurds ïn yer mooth, an gie yis tha wut tae uise thaim, sae nane o yer enemies wull be able tae stan up tae yis, or say a wurd agin yis.  Yis'll even be hannit ower bi thaim that ïs clase tae yis: yer mither an faither, yer brithers, yer freens an nighbers. An some o yis wull be kïllt.  An yis'll be haitit bi aa fowk on accoont o me.  But no e'en yin hair o yer heid wull cum tae onie hairm.  Dïnnae gie up, thole aa that cums at ye, an yis'll fin rael life. Noo whan yis see tha airmies gethert aa roon Jerusalem, then yis wull ken that tha time fer ït tae be tummelt doon ïs nearhan.  Then thaim at's ïn Judea maun tak tae tha hïlls, an thaim at's ïn Jerusalem maun flee oot o ït, an thaim at's ootside tha cïtie shudnae try tae get ïn.  Fer that'll be tha day o God's punishment, an whut wus foretoul bi tha proaphits maun cum aboot.  In thaim days ït'll be tarrible fer weemen that's expectin, an fer mithers wi weans at tha breesht. Thair'll be a wile baad time o sufferin aa ower tha lan, an God's ang'r wull be agin thïs fowk.  Some o thaim wull be kïllt bi tha sword; ithers'll be tuk awa an skailt amang aa tha nations o tha warl. An Jerusalem wull be thrampt doon bi haithen feet, tae tha time o tha Gentiles cums tae an enn. Thair'll be quare signs ïn tha sin an tha muin an tha starns. An doon here on tha irth, tha fowk o aa tha nations wull be hairt-scarred an at thair wuts' enn wi tha souch o tha roarin sea an tha waves.  Fowk'll be that feart, the'll be takkin dwams acause o whut the' see cumin on tha warl. Fer tha verie pooers o tha lïft wull be shuk oot o kïlter.  An then aa fowk wull see tha Sinn o Man cumin ïn a clood wi aa hïs pooer an muckle glorie.  Whaniver aa these thïngs stairts tae cum aboot, stan up strecht, lïft up yer heids, fer yis'll shuin be delïvert oot o hairm's wye.” An he toul thaim thïs parable: “Tak a luk at tha fïg tree, or onie ither tree.  Whan tha leafs cum oot, yis ken wi'oot bein toul, tha simmer's no faur aff.  Sae, whan yis see these thïngs happenin, yis can be shair tha Kïngdom o God ïs nearhan. A tell yis tha truith, thair's fowks leevin noo that'll no dee, afore aa these thïngs haes cum aboot!  Heiven an irth wull pass awa, but ma wurds wull niver pass awa. Tak care yis ir no bluthert, or yer heids turnt wi wile leevin. An dïnnae fash yersels aboot tha worries o thïs life. Dïnnae alloo that day tae cum doon on yis o a suddent, laik a thrap wud dae.  Fer thon day wull cum on iveriebodie leevin ïn tha hale warl.  Sae aye keep an ee oot then, an pray yis micht be strang eneuch tae stan afore tha Sinn o Man, an be spared aa these thïngs that ir gaun tae happen.” Iverie day, Jesus went tae tha Hoose o God tae taich tha fowk, but he spent iverie nicht on tha Moont o Olives.  An aa tha fowk cum at tha furst licht tae lïsten tae hïm ïn tha Hoose o God. Noo tha Faist o Bairmless Breid, caad tha Passower, wus nearhan.  An tha heid preeshts an maistèrs o tha Laa wus colloguin thegither hoo tae get rïd o Jesus on tha quait, fer the' wur feart o whut tha fowk micht dae. Then Satan cum ïntae tha hairt o Judas, tha yin caad Iscariot, that wus yin o tha Twal;  an Judas went tae tha heid preeshts an offyshers o tha Temple gaird an taakt aboot hoo he micht han Jesus ower tae thaim.  The' wur weel plaised, an struck a dail wi hïm, tae gie hïm siller fer hïs wark.  Sae Judas made a paction, an he lukt fer a guid apenin tae han Jesus ower tae thaim, whaniver thair wus nae crood aboot. Noo tha Day o Bairmless Breid cum alang, whan tha lambs wus kïllt fer tha Passower.  An Jesus bïd Petèr an Jhone tae gang on aheid, fer tae mak readie tha Passower mail fer thaim tae ait thegither.  The' axt hïm, “Whar wud ye hae iz mak ït readie?”  An he saed tae thaim, “Tha mïnit yis cum ïntae tha cïtie, a man cairryin a crockerie jar o wattèr wull meet yis. Follae hïm tae tha hoose he gangs ïntae,  an say tae tha guidman o tha hoose, ‘Tha Maistèr says: Whar ïs tha ruim whar A can ait tha Passower wi ma follaers?’  An he wull show yis a bïg upstair ruim, plenisht an aa. Yis ir tae mak ït readie thair.”  The' went an the' fun ït jist as he haed saed. An the' made readie tha boord fer tha Passower mail. An whaniver tha time cum tae stairt, Jesus tuk hïs place at tha boord, an tha possels alang wi hïm.  An he saed tae thaim, “A hae bin langin wi aa ma hairt tae ait thïs Passower mail wi yis, afore A suffer.  Fer A'm tellin yis aa noo, A'll no ait ït agane tae tha Kïngdom o God ïs cum.”  Then he tuk tha bicker ïn hïs hans, gien thenks tae God, an saed, “Tak thïs, an shair ït oot amang yis.  Fer A tell yis thïs: frae noo on, A'll no drïnk o tha fruit o tha vine afore tha Kïngdom o God haes cum.”  An he tuk tha breid as weel, an whaniver he haed gien thenks tae God, he brauk ït, an hannit ït tae thaim, an saed, “Thïs ïs ma bodie [gien fer you. Dae thïs ïn mine o me.”  In tha same wye, eftèr supper he tuk tha bicker o wine an saed, “Thïs bicker ïs a sign o God's new coveynant sealed wi ma bluid, poored oot fer you.]  But tak heed, tha yin that's gaun tae gie me up ïs at tha boord alang wi me.  Fer masel, tha Sinn o Man, A maun dee accoardin tae God's plan. But wile sorra tae tha yin that bethrays me!”  Then the' begun tae taak amang thairsels, axin whutch yin o thaim wud dae sitch an a thïng. An thair wus a thraw on amang thaim, as tae whut yin o thaim shud be tha maist heich.  Jesus toul thaim, “Amang tha Gentiles, kïngs laird ït ower thair ain fowk, an thair heidyins gets tha name o daein guid.  But wi yous, ït's no tae be laik that. Amang yous, tha maist heich shud be laik tha maist hummle, an a heidyin shud be laik a sarvint.  Fer whut yin's mair impoartin amang yis, hïm that's sïttin at tha boord, or tha yin that sarves hïm? Is ït no tha yin that's at tha boord? Ay, ye wud thïnk that wud be richt. But no here! Fer A am amang yis as yin that sarves. Yous ir tha yins that hae stud bye me ïn reuch times.  An jist as ma Faither haes gien a Kïngdom tae me, sae A masel wull gie you tha richt tae ait an drïnk at tha boord ïn ma Kïngdom. An yis'll sït doon on thrones an judge tha twal clans o Israel.” An wi that, he went on tae say, “Simon, Simon, lïsten tae me! Satan haes axt tae hae yis aa, fer tae rïddle ye as wheat.  But A hae prayed fer ye, Simon, that yer faith wull houl oot. An whan ye hae turnt bak tae me, ye ir tae haud up yer brithers.”  An Petèr saed, “Loard, A'm readie tae gang tae jail wi ye, or e'en tae dee wi ye.”  “A'm tellin ye, Petèr,” saed Jesus, “tha roostèr wull no craa themorra moarnin, afore ye hae saed thrie times ower that ye dïnnae ken me.” An he went on tae say tae thaim aa, “Whan A sent yis oot wi nae pooch, nae baag, an nae shune, dïd yis want fer ocht?” An the' saed, “Naethin ava!”  “But noo,” saed Jesus, “If yis hae a pooch or a baag, tak thaim wi yis. An ïf ye hinnae a sword, sell tha cóat aff yer bak, an buy yin.  It's writ doon ïn tha Scrïptures: ‘He wus coontit amang tha laa brekkers.’ An A tell yis that whut wus writ doon thair aboot me maun cum aboot. Deed ay, ït wull aa cum aboot.”  An the' saed, “Loard, here's twa swords.” Saed he bak tae thaim, “That'll dae!” An Jesus cum oot o tha hoose an made hïs róad tae tha Moont o Olives, as he wus ïn tha habit o daein. An hïs follaers went alang wi hïm.  Whan he got tae tha place, he toul thaim, “Pray that whan ye ir tempit, ye dïnnae gie ïn tae ït.”  He went awa as faur as ye cud clod a stane, an he got doon on hïs knees an prayed,  sayin, “Faither, ïf ye ir wullin, wud ye tak thïs cup o sufferin awa frae me? Aa tha same, no ma wull, but yours be daen.”  [Then an angel frae heiven appeart til hïm, an gien hïm strenth.  An bein ïn a wile agonie, Jesus prayed mair an mair frae tha hairt, tae tha sweit wus faain aff hïm tae tha grun, laik bïg draps o bluid.]  Whan he wus daen prayin, he got ontae hïs feet an went bak tae hïs follaers. He fun thaim sleepin, aa wore oot wi sorra.  An he saed tae thaim, “Whut ir yis sleepin fer? Git up an pray, less ye gie ïn tae temptation!” Tha wurds wus harlie oot o hïs mooth, whan up cum a hale thrang o fowk. An Judas, yin o tha Twal, wus at tha heid o thaim. He waakit up tae Jesus, an he gien hïm a kïss o greetin.  But Jesus saed tae hïm, “Judas, wud ye bethray tha Sinn o Man wi a kïss?”  Whan Jesus' ither follaers saa whut wus aboot tae happen, the' saed, “Loard, shud we tak oor swords tae thaim?”  An yin o thaim hut tha sarvint o tha Heich Preesht, an he sneddit hïs richt lug aff.  But Jesus saed, “Houl on! Nae mair o that!” An he püt hïs han on tha ear an hailt tha man.  Then Jesus saed tae tha heid preeshts, tha offyshers o tha Temple gaird an tha eldèrs, that haed cum oot tae tak houl o hïm: “Am A some soart o a reiver, that yis hae cum oot wi swords an stavs agin me?  Whan A wus wi yis iverie day ïn tha Hoose o God, yis niver layed a fïng'r on me. But thïs ïs tha time fer yous tae ect; tha pooer o dairkness ïs ower yis noo.” Then the' tuk houl o Jesus, an led hïm oot, an brocht hïm tae tha Heich Preesht's hoose. Petèr wus follaein behin, keepin hïs distance.  An the' kïnnelt a fire ïn tha mïddle o tha coortyaird, an the' sut doon thegither, an Petèr amang thaim.  An thair wus thïs wee sarvin lass tuk a clase luk at hïm ïn tha lowe o tha fire. “Thïs man wus wi hïm tae,” saed she.  But Petèr saed, “Na, na, lass, A dïnnae know hïm.”  Eftèr a while anither yin saa hïm an saed, “Ye ir yin o thaim tae.” But Petèr saed, “Man, na, A'm naethin o tha soart!”  An aboot an oor eftèr that, anither yin insïstit, “Thïs fella wus shairlie wi hïm, fer wi'oot a doot he's frae Galilee tae!”  But wi that Petèr saed, “Man, A dïnnae know whut ye ir taakin aboot!” An tha wurds wusnae richt aff hïs tung, whan a roostèr craad.  An tha Loard turnt an lukt at Petèr. An Petèr haed mine o hoo tha Loard haed saed tae hïm: “Afore tha roostèr craas ïn tha moarnin, ye wull deny me thrie times.”  An Petèr went oot o tha coortyaird, greetin sair. Noo tha men houlin Jesus wur mockin hïm, an giein hïm a guid whalin.  An the' püt a blinfoul on hïm, [the' hut hïm on tha face], an axt, “Weel, proaphit, tell iz wha skelpt ye?”  An the' caad hïm iverie name unnèr tha sin. Then at tha scraich o day, aa tha eldèrs o tha fowk gethert thegither, baith tha heid preeshts an tha maistèrs o tha Laa. The' led Jesus awa tae thair Cooncil , an the' saed tae hïm,  “If ye ir tha Christ, tell iz!” An he saed bak tae thaim, “If A dae tell yis, yis'll no believe me.  An ïf A ax yis oniethin, yis'll no gie me an answer oniehoo.  But frae thïs time forrit, tha Sinn o Man wull be saitit at tha richt han o tha Michtie Yin.”  An the' aa saed, “Sae ye ir tha Sinn o God, then?” An Jesus saed bak tae thaim, “Weel, ye saed ït yersels!”  “Whut mair pruif dae we need?” the' axt. “Noo we hae heerd ït fer oorsels frae hïs ain mooth!” Then tha Cooncil, tha hale lock o thaim, tuk Jesus an brocht hïm up tae Pilate.  An the' stairtit tae brïng chairges agin hïm, an saed, “We fun thïs man leadin tha fowk asthray, tellin thaim no tae pye onie tex tae Caesar, makkin hissel oot tae be Christ tha Messiah, an a kïng!”  Pilate axt Jesus, “Ir you tha Kïng o tha Jews?” An Jesus saed bak tae hïm, “You hae saed ït.”  Then Pilate saed tae tha heid preeshts an tha thrang o fowk, “A cannae fin oniethin agin thïs man!”  But the' kep on at Pilate, sayin, “Thïs man ïs stïrrin up naethin but bother, wi tha thïngs he's bin lairnin tha fowk tha lenth an breadth o tha lan, frae Galilee richt doon tae here.” Whan Pilate heerd thïs, he axt, “Ach, daes he cum frae Galilee then?”  An as shuin as he fun oot that Jesus cum unnèr Herod's thortie, he sent hïm up tae hïm, fer Herod happent tae be ïn Jerusalem hissel at tha time.  Noo whan Herod saa Jesus, he wus hairt gled, fer he haed heerd aa aboot hïm an haed bin langin tae see hïm. He haed hoped he micht see hïm daein some mïracle.  Sae he axt Jesus a hale lock o questions, but Jesus niver saed a wurd bak.  An tha heid preeshts an tha maistèrs o tha Laa wus stannin aboot, hoochin an yellin thair accusations agin Jesus.  Herod alang wi hïs sodgers jeert an made lïttle o hïm, riggin hïm oot ïn a braw fancie goon. An the' sent hïm agane tae Pilate.  That verie day Herod an Pilate becum guid freens; afore that thair wus nae love loast atween thaim. Sae Pilate caad thegither tha heid preeshts an ither releejus heidyins, alang wi aa tha ordinarie fowk.  An he saed tae thaim, “Yis hae brocht thïs man afore me sayin that he wus stïrrin up fowk an casin bother. A hae examined hïm afore yis aa, an A hae fun naethin wrang ava, as faur as whut yis say he haes daen.  Na, Herod dïdnae ither, fer he sent hïm bak tae iz. Lïsten tae me, thïs man haes daen naethin tae warrant bein püt tae deith.  Sae A'll gie hïm a whalin tae lairn hïm a lesson, an let hïm gang!”  [Fer he maun let yin wrangdaer gang at tha Faist.] Then tha hale crood o thaim yellt oot, “Awa wi thïs man! Let Barabbas oot!”  Noo Barabbas haed bin püt ïn jail fer murdèr an riotin ïn Jerusalem.  Pilate wantit tae let Jesus gang free, sae he spauk agane tae thaim aa.  But the' kep on cryin oot, “Crucyfie hïm! Crucyfie hïm!”  Pilate saed tae thaim a thurd time, “Why, whut wrang haes he daen? A dïnnae fin oniethin tae pit hïm tae deith ower. A'll gie hïm a whalin an let hïm gang.”  But tha hale thrang shoutit aa tha mair that Jesus shud be crucyfied. An tha crood an tha heid preeshts got thair ain wye.  Sae Pilate gien ïn tae whut the' wantit;  he daen as the' axt hïm, an he let gang tha man that haed bin püt ïn jail fer riot an murdèr. But Jesus he hannit ower tae thaim; the' cud dae whut the' wantit wi hïm. As the' led Jesus awa, the' clappt hans on Simon frae Cyrene, that wus makkin hïs wye ïn frae tha kintrie. The' püt tha cross on hïs shoodèr, an the' gart hïm tae cairrie ït behin Jesus.  A hale crood o fowk wus follaein ahint hïm, an amang thaim a lock o weemen that wur batin thair breeshts an lamentin ower whut wus gaun tae happen tae Jesus.  But Jesus turnt roon tae thaim an saed, “Dochtèrs o Jerusalem, dïnnae greet fer me, greet fer yersels an yer weans!  Fer luk, tha day's no faur aff, whan the' wull be sayin, ‘Blisst ir tha weemen that's barren, an tha wames that niver bair weans, an tha breeshts that niver gie mïlk.’  In that day the' wull stairt sayin tae tha muntins, ‘Faa doon on iz!’ An tae tha hïlls, ‘Cover iz ower!’  Noo ïf the' wud dae that whaniver tha tree ïs ïn fu leaf an growein weel, whut wull the' dae whan tha trees ir wuthert?” Twa ithers as weel, that wur crïmnals, wur led oot tae be püt tae deith alang wi Jesus.  An whan the' cum tae tha place caad “Calvarie” , the' crucyfied hïm thair, an tha twa crïmnals alang wi hïm, yin on tha richt han side, tha tither on tha left.  [An Jesus saed, “Faither, forgie thaim, fer the' dïnnae ken whut the'r daein.”] An tha sodgers gemmelt fer hïs claes, pairtin thaim amang thairsels.  Aa tha while, tha fowk stud bye, lukkin on. But tha heidyins o tha Jews giekt at hïm, sayin, “He saved ithers. Let hïm save hissel, ïf he's God's Messiah, tha chosen yin!”  Tha sodgers jeert hïm tae, cumin up an offerin hïm soor wine.  An the' saed tae hïm, “If you ir tha Kïng o tha Jews, save yersel!”  An the' püt up a signboord abain hïm [an ït saed ïn tha Greek, tha Latin an tha Hebrew]: “THIS IS THA KING O THA JEWS” Noo yin o tha crïmnals hingin alangside o hïm yellt abuse at hïm. “Ir ye no tha Messiah?” he axt. “Save yersel, an iz forbye!”  But tha ither yin gien aff tae hïm, an axt hïm, “Dae ye no fear God, seein as ye ir condemned tae dee as weel?  We ir jist gettin whut we desarve fer whut we hae daen. But thïs man haes daen naethin wrang ava!”  An wi that he saed, “[Loard] Jesus, keep mine o me whan ye cum ïntae yer Kïngdom.”  Saed Jesus bak tae hïm, “A tell ye tha truith, ye'll be wi me ïn paradise thïs verie day!” Bi thïs time ït wus nuin, an dairkness cum ower tha hale lan tae thrie ïn tha eftèrnuin.  Tha licht o tha sin wus blekt oot, an tha curtin hingin ïn tha Halie o Halies wus torn ïn twa.  Then Jesus cryed oot wi a lood voice, “Faither, A gie ma spïrit up ïntae your hans!” An wi that, he gien hïs last breath.  Noo whan tha centurion  saen whut wus daen, he gien glorie tae God, an saed, “Thon man wus a guid man, that's fer shair!”  An aa tha fowk that cum tae see whut wus gaun on, whan the' saa whut wus daen, the' bate thair breeshts ïn sorra an went awa.  An aa Jesus' freens, alang wi tha weemen that follaed hïm frae Galilee, stud awa bak takkin ït aa ïn. Noo thair wus a man caad Joseph, a coonciller, a guid an dacent man, that haednae gan alang wi thair deceesion tae kïll Jesus. He wus frae Arimathea, a toon o tha Jews, an he wus bidin hïs time, waitin on tha Kïngdom o God tae cum.  Joseph went tae Pilate an axt fer tha bodie o Jesus.  An he tuk ït doon frae tha cross, lapt ït ïn lïnen claith, an layed ït ïn a tomb cut oot o tha roak, whar naebodie haed bin layed afore.  An ït wus late ïn tha day on Friday, tha day fer gettin readie fer tha Sabbath.  Tha weemen that haed cum wi Jesus frae Galilee follaed eftèr, an the' tuk heed o tha tomb an hoo hïs bodie wus layed oot thair.  The' went awa an made up spices an ointments, an then the' stapt thair wark fer tha Sabbath day accoardin tae tha commaun o God. On tha furst day o tha week, at tha scraich o day, tha weemen cum tae tha tomb, an brocht tha spices the' haed makkit readie. [An thair wus ither yins alang wi thaim.]  An the' fun tha stane rowlt awa frae tha tomb.  The' went ïn, but tha bodie o tha Loard Jesus wus naewhar tae be saen.  An the' wur wile fasht aboot ït. Aa o a suddent, thair wur twa men stannin bye ïn bricht claes.  Tha weemen wus hairt feart, an bood doon wi thair faces tae tha grun. An tha men saed, “Fer why ir yis lukkin tha leevin amang tha deid?  [He's no here, he's ris!] Dae yis no mine hoo he taakt tae yis bak ïn Galilee,  sayin, ‘Tha Sinn o Man maun be gien ïntae tha hans o sïnfu men tae be crucyfied, an tha thurd day rise agane’?”  “Ay, richt eneuch,” the' saed, “that's jist whut Jesus toul iz wud happen.”  Sae the' cum awa frae tha tomb, an toul tha eleiven possels aa that haed cum aboot, an the' toul aa tha rest o thaim as weel.  It wus Mary Magdalene, an Johanna, an Mary tha mither o Jeames, an ither weemen that wur wi thaim that toul these thïngs tae tha possels.  An the' dïdnae believe thaim, an thocht the' wur taakin blethers.  Then Petèr got up an run tae tha tomb an stoopit doon an keekt ïn. He saa tha linen claiths lyin bye thair lane, an he went awa wunnèrin tae hissel whut haed cum aboot. That same day, twa o Jesus' follaers set oot fer tha vïllage o Emmaus, sïx or seiven mile frae Jerusalem.  An the' wur taakin tae yin anither aboot aa tha goins-on.  An whan the' wur taakin aboot ït an tryin tae unnèrstan ït, Jesus hissel cum up alangside o thaim an waakit wi thaim.  The' saa hïm aa richt, but the' dïdnae ken wha he wus.  An he saed tae thaim, “Whut wur ye taakin aboot thair, alang tha róad?” The' cum tae a stap, lukkin doon ïn tha mooth.  An yin o thaim, caad Cleopas, saed tae hïm, “Ye maun be a stranger ïn Jerusalem ïf ye hinnae heerd ocht o whut's bin happenin thair ïn tha last wheen o days!”  Saed he tae thaim, “Whut thïngs?” An the' saed, “Dïd ye no hear aboot Jesus o Nazareth, a proaphit, michtie ïn hïs wurds an daeins afore God an aa tha fowk?  An aboot hoo oor heid preeshts an heidyins hannit hïm ower? The' passt a sentence o deith on hïm, an nailt hïm tae a cross, sae the' dïd.  We haed thocht he wus tha yin that wud redeem Israel. Oniehoo, ït's thrie days since thïs happent.  Ay, an parteeclar weemen frae amang iz, that wur up earlie at hïs tomb, tuk iz bak whan the' saed the' cudnae fin hïs bodie, an the' cum bak an toul iz the'd saen a vïsion o angels sayin Jesus wus leevin!  An sartin o thaim that wus amang iz went tae tha tomb an richt eneuch, the' fun ït jist as tha weemen haed saed: Jesus wusnae thair.”  Then Jesus saed tae tha twa o thaim, “Ye coofs, yis ir slow tae tak ïn aa that tha proaphits spauk aboot!  The' saed that Christ wud hae tae dree aa these thïngs afore he gaed ïntae hïs glorie, dïd the' no?”  An stairtin wi Moses an aa tha proaphits, he made plain tae thaim whut aa tha Scrïptures saed aboot hissel. An whan the' cum nearhan tha vïllage whar the' wur gaun, he lukt as ïf he wus gaun on furdèr.  But the' coaxt hïm, sayin, “Wud ye no stap wi iz, fer ït's dailygan, an ït'll be dairk shuin?” Sae he went ïn wi thaim.  An ït cum aboot, as he sut doon tae ait wi thaim, that he tuk breid, blisst ït an brauk ït, an gien ït tae thaim.  An aa o a suddent thair een wus apent, an the' kent wha he wus, an wi that Jesus wus nae mair tae bi saen!  The' saed tae yin anither, “Dïd ït no set oor hairts a-low, whan he taakt tae iz on tha róad, an apent up tha Scrïptures tae iz?”  Sae the' ris up tha same oor, an the' went bak tae Jerusalem, an fun tha eleiven gethert thegither, an thaim that wur wi thaim.  “Tha Loard ïs ris, richt eneuch!” the' wur toul. “An Simon haes saen hïm!”  An tha twa frae Emmaus toul aa that haed happent on tha róad, an hoo the' knowed ït wus Jesus tha mïnit he brauk tha breid. An jist as the' wur taakin, thair stud Jesus ïn tha mïddle o thaim aa, [an he saed tae thaim, “Peace be wi yis!”]  But the' wur aa hairt-scarred an afeart, an thocht the' haed saen a wraith.  An he saed tae thaim, “Fer why ir yis püt aboot? An why aa tha doots wi'ïn yersels?  Tak a luk at ma hans an ma feet. It's masel! Hannle me an see! Fer a wraith haesnae flesh an banes as yis see A hae.”  [An eftèr sayin thïs, he showed thaim hïs hans an hïs feet.]  An the' wur that blythesum an dumfoonèrt, the' cud harlie tak ït ïn. An he axt thaim, “Hae yis ocht tae ait ïn tha hoose?”  The' gien hïm a bït o brannèrt fïsh, [an a wee bït o honeycomb],  an he tuk ït an et ït afore thaim. Then he saed tae thaim, “Thïs ïs whut A toul ye whaniver A wus still amang yis, that aa tha thïngs that wur writ doon consarnin me ïn tha Laa o Moses, tha Proaphits an tha Psaums maun cum aboot.”  Then he apent thair mines tae unnèrstan tha Scrïptures,  sayin tae thaim, “It's writ doon that tha Christ maun suffer, he maun dee an rise frae tha deid tha thurd day;  an that wi ma thortie yis ir tae praich thïs message tae aa nations: ‘Repent o yer sïns, an God wull forgie yis.’ Yis ir tae stairt frae Jerusalem.  Yous hae saen these thïngs, sae yis ir wutnesses o thaim aa.  Noo, lïsten tae me, A wull senn upon yis tha gift ma Faither promist. But yous ir tae stap here, ïn Jerusalem, tae yis ir claithed wi pooer frae abain.” An Jesus led thaim oot tha lenth o Bethanie, an thair he lïftit up hïs hans an blisst thaim.  An ït cum aboot, that while he wus blissin thaim, he pairtit frae thaim, an he wus taen up ïntae heiven.  [An the' wurshipt hïm] an the' went bak tae Jerusalem wi blythesum hairts.  An the' spent aa thair time laudin an blissin ïn tha Hoose o God. Richt at tha stairt, ye haed tha Wurd. Tha Wurd wus thair alang wi God, an tha Wurd wus God.  He wus thair alang wi God richt frae tha stairt.  Iverie last thïng wus made throu hïm; athoot hïm, naethin ava wus iver made.  In hïm wus life, an thïs life wus tha licht o mankine.  Tha licht beams ïn tha mirk, but tha mirk cannae pit ït oot. Thair wus thïs man sent oot frae God bi tha name o Jhone.  An he cum fer tae be a wutness tae tha licht, sae that acause o hïm aa fowk micht believe.  Noo he wusnae thon licht hissel, but he cum fer tae be a wutness tae tha licht. Tha true licht, hïm that gies licht tae iverie man, wus cumin ïntae tha warl.  He wus ïn tha warl, but tha mair ït wus o hïs makkin, tha warl dïdnae ken wha he wus.  He cum tae hïs ain lan, but hïs ain fowk wantit naethin tae dae wi hïm.  Yit tae aa thaim that dïd tak hïm ïn, an trustit on hïs name, he gien thaim tha richt tae be makkit childèr o God;  Childèr, that wus no boarn bi tha wye o nature, ner bi tha wull o flesh an bluid, ner bi tha notion a husban micht hae. Na, but childèr that wus boarn o God. Tha Wurd cum tae be flesh an bluid an leeved amang iz. We hae saa hïs glorie, tha glorie o tha Yin an Ainlie that cum frae tha Faither, fu o grace an truith.  Jhone gien wutness o hïm. He caad oot, cryin, “Thon's hïm A wus taakin aboot whaniver A saed, ‘Hïm that cums eftèr me ïs abain me, fer he wus thair afore iver A wus boarn.’ ”  Oot o tha fu guidness o hïs hairt we hae aa got yin blissin on tap o anither.  Tha mair tha Laa wus gien throu Moses, grace an truith cum throu Jesus Christ.  Naebodie haes iver saen God; ït ïs God's yae Sinn, wha bides ïn tha hairt o tha Faither, that haes showed hïm tae fowk. Noo, tha day tha Jews sent preeshts an Levites frae Jerusalem tae ax Jhone wha he wus, here ïs whut he saed tae thaim. He wus aye apen aboot ït, an toul thaim strecht, “A'm no tha Christ.”  Sae the' axt hïm, “Wha ir ye then? Wud ye be Elijah?” “Na, A'm no,” qo he. “Ir ye tha Proaphit we ir waitin on?” “Na,” saed he.  At tha enn o ït the' speered, “Wha ir ye? Gie iz yer answer tae tak bak tae thaim that sent iz. Whut hae ye tae say fer yersel?”  Jhone answert wi tha wurds o Isaiah tha proaphit, “A'm tha voice o yin caain oot ïn tha wiles, ‘Mak tha róad readie fer tha Loard cumin.’ ” Noo, some Pharisees that haed bin sent speered hïm mair,  “Gin ye'r no tha Christ, ner Elijah, ner tha Proaphit, hoo cum ye'r baptisin fowk then?”  “A baptise wi wattèr,” Jhone answert, “but thair's yin stud amang ye that yis dïnnae know.  Hïm that cums alang eftèr me, he's tha yin. An A'm no fït tae lowse hïs buits fer hïm.”  Noo thïs aa cum aboot at Bethanie on tha faur side o tha Joardan, whar Jhone wus baptisin. Tha nixt day Jhone saa Jesus cumin up tae hïm an saed, “Luk an behoul, tha Lamb o God that taks awa tha sïn o tha warl!  Thon's tha man A wus taakin aboot whaniver A saed, ‘Thair's a man cumin eftèr me that's o heicher stannin ner me, fer he wus thair afore iver A wus boarn.’  A dïdnae unnèrstan masel wha he wus, but ït wus tae mak him kent tae Israel that A cum baptisin wi wattèr.”  Then Jhone gien thïs accoont: “A saa tha Spïrit cum doon frae heiven laik a doo an bide on hïm.  A wudnae a knowed hïm, but tha yin that sent me fer tae baptise wi wattèr toul me, ‘Whan ye see tha Spïrit cum doon an bide on a man, ït's hïm that wull baptise wi tha Halie Spïrit.’  A hae saa ït fer masel an A'm wutness tae ït. Thon man daes be tha Sinn o God.” Tha nixt day Jhone wus bak thonner wi twa o hïs ain follaers.  Whaniver he saa Jesus slippin bye, he saed, “Luk, thon's tha Lamb o God!”  Whaniver tha twa follaers heerd hïm say thïs, the' turnt an went eftèr Jesus.  Lukkin roon, Jesus saa thaim cumin eftèr hïm an axt, “Whut dae yis want?” “Rabbi” the' saed ('Rabbi' stans fer ‘Dominie’), “whar ir ye stappin thenicht?”  “Cum on an see,” he answert. Sae the' went an saa whar he wus stappin, an the' passt tha rest o tha day wi hïm, fer ït wus aboot fower ïn tha eftèrnuin.  Andra, Simon Petèr's brither, wus yin o tha twa that went eftèr Jesus whaniver the' heerd whut Jhone haed saed.  Tha furst thïng Andra daen wus tae fin hïs brither Simon an tell hïm, “We hae fun tha Messiah!” (mainin, tha Christ).  An he brocht hïm tae Jesus. Jesus tuk a guid luk at hïm an he saed, “Sae ye ir Simon, Jhone's sinn. Ye'll noo be caad Cephas.” (Cephas stans fer Petèr, mainin ‘a roak’.) Tha nixt day Jesus made up hïs mine tae heid fer Galilee. He fun Phïlip an saed tae hïm, “Follae me.”  Noo Phïlip cum frae Bethsaida, tha same toon as Andra an Petèr.  Phïlip fun Thannie an toul hïm, “We hae fun tha yin Moses writ aboot ïn tha Laa, hïm that tha proaphits writ aboot forbye - Jesus o Nazareth, tha sinn o Joseph.”  “Nazareth! Cud ye iver see ocht guid cumin oot o thonner?” Thannie axt. “Cum an see fer yersel,” saed Phïlip.  Whan Jesus saa Thannie cumin, he saed thïs aboot hïm: “Noo thair's a guid Israelite; thair's naethin fauss aboot hïm!”  “Hoo ïs ït ye ken me?” Thannie axt. Jesus answert, “A saa ye whaniver ye wur still unnèr tha fïg tree, afore Phïlip caad ye.”  Wi that Thannie declared, “Rabbi, you ir tha Sinn o God, sae ye ir. Tha Kïng o Israel!”  Jesus saed, “You lippen jist wi me tellin ye A saa ye unnèr tha fïg tree? Weel, ye'll see ower mair ner that.”  An then he addit, “A'm tellin yis tha truith, thair's a day cumin whaniver ye'll see heiven apen up, an tha angels o God gaun up an cumin doon on tha Sinn o Man.” Cum tha thurd day thair wus thïs waddin on at Cana ïn Galilee, an tha mither o Jesus wus at ït.  An Jesus wus axt tae tha waddin tae, alang wi hïs follaers.  Noo whaniver tha wine wus aa daen, Jesus's mither saed til hïm, “The' hae nae mair wine.”  “Wumman dear,” Jesus answert, “whut ir ye brïngin me ïntae ït fer? Ma oor ïsnae cum yit.”  Hïs mither saed til tha sarvints, “whutiver he bïds yis dae, dae ït.”  Noo nearhan thair wus sïx stane wattèr crocks, tha soart tha Jews uised fer rïtual waashin, that cud houl aboot twuntie tae thurtie gallon apiece.  Jesus toul tha sarvints, “Fïll tha crocks fu o wattèr”. Sae the' fïllt thaim fu tae tha lïp.  Then he toul thaim, “Noo lave a drap oot an tak ït tae tha heid sarvint.” Sae the' daen as the' wur bïd.  An tha heid sarvint preed a wee taste o tha wattèr that haed bin turnt ïntae wine. He'd nae notion whar ït cum frae, tha mair tha sarvints that haed brocht tha wattèr knowed. Sae he tuk tha bridegruim tae tha yin side.  Qo he, “Onie ither bodie wud gie oot tha guid wine at tha furst, an whan fowks hae a lock o drïnk ïn thaim, the' brïng oot tha chaip stuff. But you hae kep tha guid wine tae noo.”  Thïs sign, at Cana ïn Galilee, wus tha furst that Jesus wrocht. In daein thïs, hïs glorie wus thair fer aa tae see, an hïs follaers believed ïn hïm. Eftèr thïs, Jesus tuk hissel doon wi hïs follaers tae Capernaum alang wi hïs mither an brithers, an the' aa stapt thonner fer twarthie days.  Whaniver tha time cum fer tha Jews tae houl tha Passower, Jesus gaed up tae Jerusalem.  An ïn tha coortyaird o tha Hoose o God he cum on men dailin ïn kye, sheep an doos, an ithers sïttin at thair tables changin siller.  Sae he püt thegither a whup o coards, an driv tha hale lock oot o tha Temple gruns, alang wi sheep an kye; he skailt tha siller o tha money changers an coupt thair tables.  Tae thaim that soul doos he saed, “Tak aa thïs awa oot o here! Hoo dar yis mak a margymore oot o ma Faither's hoose!”  Hïs follaers haed mine o tha Scrïpture whar ït's writ, “A'll be het up wi a hung'r fer your hoose!”  Sae tha Jews then axt hïm strecht, “Whut sign cud ye gie iz fer pruif o yer richt tae dae aa thïs?”  Jesus gien thaim tha answer, “Fletten thïs temple, an ïn thrie days A wull rise ït agane.”  But tha Jews cum bak wi, “It tuk fowertie-sïx year tae big thïs Temple, an ye'r fer risin ït agane ïn thrie days?”  Hooaniver, tha temple he wus taakin aboot wus hïs ain bodie.  Eftèr he wus ris frae tha deid, hïs follaers haed mine o whut he saed. Then the' püt thair faith ïn Scrïpture an tha wurd o Jesus.  Noo whaniver he wus ïn Jerusalem fer tha Faist o tha Passower, monie fowks püt thair faith ïn hïs name, whan the' saen tha signs he daen.  But Jesus wudnae pit hïs faith ïn thaim, fer he knowed whut fowk wus laik.  He dïdnae need oniebodie tae tell hïm ocht aboot fowk, fer he kent weel eneuch whut wus ïn thair hairts. Noo thair wus yin o tha Pharisees caad Nicodemus, a memmer o tha Heich Cooncil o tha Jews.  He cum tae Jesus at nicht an saed, “Rabbi, we ken ye'r a taicher that haes cum frae God, fer naebodie cud wark these signs ye ir daein ïf God wusnae wi hïm.”  Jesus saed bak tae hïm, “A'm tellin ye tha truith, naebodie wull see tha Kïngdom o God, ïf he ïsnae boarn agane.”  “Hoo cud ye get boarn agane whaniver ye'r aareadie oul?” Nicodemus axt. “Shair ye cudnae gang bak ïntae yer mither's wame, an be boarn agane, cud ye!”  Jesus answert, “A'm tellin ye tha truith, naebodie can get ïntae tha Kïngdom o God ïf he ïsnae boarn o wattèr an tha Spïrit.  Whut's boarn o tha flesh ïs flesh, but whut's boarn o tha Spïrit ïs Spïrit.  Dïnnae be tuk bak whaniver A tell ye, yis maun be boarn agane.  Tha wun blaas whutiver airt ït wants. Ye hear tha sugh o ït, but ye dïnnae ken whar ït's cum frae, ner whar ït's gaun tae. It's tha same wi iveriebodie that's boarn o tha Spïrit.”  Nicodemus saed bak tae hïm, “Weel, hoo cud that be?”  “Wi you bein a taicher o Israel,” saed Jesus, “ye'd thïnk ye wud unnèrstan these thïngs!  A'm tellin ye tha truith, whut we ir tellin ye aboot, ïs baith whut we ken an whut we hae wutnesst, but yous fowk dïnnae tak onie heed o iz.  Whan A hae toul ye aboot tha thïngs o tha irth, an yis dïnnae tak ma wurd fer ït, hoo ir ye gaun tae believe whan A taak aboot tha thïngs o heiven?  Naebodie haes iver gan up tae heiven apairt frae tha yin that ïs cum doon frae heiven - tha Sinn o Man [wha ïs ïn heiven].  But jist as Moses püt up tha sarpent on a poul ïn tha wuldèrness, tha Sinn o Man maun be lïftit up tae;  Sae that iveriebodie that believes on hïm [wull no perish], but wull hae ayelastin life.  Fer God loved tha warl that much, that he gien hïs yin an ainlie Sinn, sae that whaiver pits thair trust ïn hïm wull no be loast, but wull leeve fer ivermair.  Fer God niver sent hïs Sinn ïntae tha warl fer tae judge ït, but rether fer tae save ït.  Oniebodie that believes on hïm ïs no condemned, but oniebodie that daesnae believe ïs aareadie condemned, fer he haesnae believed on tha name o God's yin an ainlie Sinn.  An thïs ïs tha judgemen: that tha licht haes cum ïntae tha warl, but men wud rether hae tha dairk ner tha licht on accoont o thair wrangdaeins.  Iverie wrangdaer haits tha licht, an the'll no cum ïntae tha licht fer fear thair wrangdaeins wull be fun oot.  But oniebodie that leeves bi tha truith cums ïntae tha licht, sae ït's oot ïn tha apen fer aa tae see, that whut he haes daen wus God's daein.” Eftèr thïs, Jesus an hïs follaers cum ïntae tha kintrie o Judea whar he stapt a wheen o days alang wi thaim, an baptised fowks.  Weel, Jhone wus baptisin fowk forbye, at Aenon nearhan Salim, fer thair wus wattèr a-plentie thair an fowks wus cumin lukkin baptised.  (But thïs wus afore Jhone wus püt ïntae jail.) Twarthie o Jhone's follaers haed wurds wi a Jew ower rïtual waashin.  The' cum tae Jhone an saed, “Rabbi, ye mine thon man that wus wi ye on tha ither side o tha Joardan - ye ken tha yin ye toul iz aboot - weel, he ïs baptisin, an the' ir aa flockin tae hïm!”  Jhone saed bak tae thaim, “Naebodie can get ocht, less ït's gien tae hïm frae heiven.  Shair yis know yersels, A toul yis strecht; ‘A'm no tha Christ, A wus jist sent aheid o hïm.’  Tha bridegruim's tha yin that tha bride belangs tae. Still an aa, tha freen lukkin eftèr hïm stans alangside o hïm an bes gye gled tae lïsten tae tha soon o hïs voice. Noo A'm owercum wi joy masel.  He maun growe bïgger, an A maun get smaaer.” Tha Yin that cums frae abain ïs abain aa; tha yin that ïs frae tha irth belangs tae tha irth an taaks aboot tha thïngs o tha irth. Tha yin that cums frae heiven ïs abain aa.  He's toul thaim whut aa he haes saen an heerd, but naebodie taks onie heed.  Tha yin that daes tak heed o ït, tha same yin wud warrant that God spakes tha truith.  Tak tent, tha yin that God haes sent taaks tha wurds o God, fer thair's nae lïmit tae tha Spïrit God gies hïm.  Tha Faither loves tha Sinn an haes gien aa thïngs ïntae hïs han.  An oniebodie that pits thair belief ïn tha Sinn haes ayelastin life, but oniebodie that turns thair bak on tha Sinn winnae see life, but tha wrath o God hings ower hïm. Tha Pharisees heerd that Jesus wus getherin mair follaers roon hïm ner Jhone, an he wus baptisin thaim.  (Tha mair ïn fect ït wusnae Jesus, but hïs follaers, that wus daein tha baptisin.)  But whaniver tha Loard heerd thïs, he upt an left Judea an went awa hame yinst mair tae Galilee.  Noo he beed tae gang throu Samaria.  Sae he cum tae thïs toon ïn Samaria wi tha name o Sychar, nearhan tha wee bït o grun that Jacob haed gien tae Joseph.  Jacob's wal wus thonner, an Jesus, daen oot frae aa hïs trevelin, sut doon agin tha wal. An ït wus aboot tha mïddle o tha day.  Noo a Samaritan wumman cum fer a go o wattèr oot o tha wal, an Jesus saed til hir, “Gie iz a drïnk o yer wattèr.”  (Hïs follaers wur awa ïntae tha toon tae buy mait.)  Tha wumman saed bak tae hïm, “Hoo cum ye'r axin me fer a drïnk, an you a Jew, an me a Samaritan wumman?” (Fer tha Jews haed nae truck wi tha Samaritans.)  Jesus gien hir tha answer, “If ye haed onlie but knowed whut God haes tae gie, an wha's axin ye fer tha drïnk, ye wud hae axt hïm, an he wud hae gien ye tha leevin wattèr.”  “Sïr,” qo she, “Ye hae naethin tae lave tha wattèr oot wi, an tha wal ïs brave an deep. Whar dae ye get thïs leevin wattèr frae?  Dae ye thïnk ye'r a bïgger man ner oor forefaither Jacob, that gien iz tha wal an drunk frae ït hissel, laik hïs sinns daen forbye, an hïs beese anaa?”  Jesus saed til hir, “Oniebodie that taks a drïnk o thïs wattèr wull aye hae a druith on thaim agane.  But oniebodie that taks a drïnk o tha wattèr that A gie hïm wull niver hae a druith agane. Deed, ay, tha wattèr A gie hïm wull be a wattèr spoot, wallin up tae ayelastin life.”  Tha wumman saed tae hïm, “Weel sïr, gie's a drap o thïs wattèr then, sae A'll niver hae a druith on me agane, ner hae tae keep cumin bak here fer tae draa wattèr.”  He toul hir, “Awa an caa yer husban an cum bak here.”  “A hae nae husban,” she answert. Jesus saed til hir, “Ye'r richt thair, whaniver ye say ye hinnae a husban.  Tha truith o tha mettèr ïs, ye hae haed five husbans an tha man ye'r leevin wi jist noo ïs no yer husban ava. Sae ye wur richt ïn whut ye saed.”  “Sïr,” tha wumman saed, “Ye maun be a proaphit!  Oor forefaithers wurshipt on thïs muntin, but yous Jews houl that we hae tae woarship ïn Jerusalem.”  Jesus saed, “Believe you me, wumman, tha time's cumin whan ït'll no be on thïs here muntin, ner ïn Jerusalem ether, that yis'll be woarshippin tha Faither!  Yous Samaritans dïnnae ken whut yis ir woarshippin; we Jews dae ken whut we'r woarshippin, fer salvation ïs frae tha Jews.  Yit tha oor's cumin, an ït's here noo, whan tha true woarshippers wull woarship tha Faither ïn spïrit an truith, fer thaim's tha soart tha Faither's lukkin fer tae woarship hïm.  God ïs spïrit, an thaim that woarship hïm, maun woarship ïn spïrit an truith.”  Tha wumman saed, “A ken that tha Messiah - hïm the' caa Christ - ïs cumin. Whaniver he cums he'll mak aa thïngs clear tae iz.”  Saed Jesus til hir, “A'm hïm. Tha verie yin that's taakin tae ye!” Jist then hïs follaers cum bak, an the' wur stoondit that Jesus wus taakin wi a wumman. But naebodie axt hïm, “Whut dae ye want wi hir?” or “Whut ir ye daein taakin tae hir?”  Sae tha wumman set hir wattèr jar doon, an went aff bak ïntae tha toon. Thair she telt tha fowk,  “Cum an see thïs man that toul me aa A iver daen. Cud thïs no be tha Christ?”  Sae oot the' cum frae tha toon an made thair wye up tae hïm.  While thïs wus gaun on, hïs follaers kep at hïm, sayin, “Rabbi, wud ye no tak a bite tae ait?”  But he toul thaim, “A hae mait tae ait that yis ken naethin aboot.”  Then hïs follaers saed tae yin anither, “Cud oniebodie hae brocht hïm mait whaniver we wur awa?”  “Ma mait,” saed Jesus, “ïs daein tha wull o hïm that sent me, an tae get hïs wark aa daen.  Dae yis no say, ‘Fower mair month an then tha hairvest’? A'm tellin ye but, cast yer een oot ower tha fiels! The' ir ripe an readie fer tha hairst.  Tha shearer wull get hïs wages pyed, an wull gether tha craps fer ayelastin life, sae tha sower an tha shearer wull be gled thegither.  Sae ït's tha truith whut the' say, ‘Yin man saas an tha tither yin shears’.  A sent ye fer tae shear whut ye hinnae wrocht at. Ithers hae daen aa tha haird wark, an yous hae got tha guid o thair labourin.” A guid wheen o tha Samaritans frae thon toon believed ïn hïm becas o tha wumman's wutness whaniver she telt thaim, “He toul me iveriethin A iver daen.”  Sae whaniver tha Samaritans cum tae see hïm, the' plaidit wi hïm tae stap a bït lang'r wi thaim. Sae he stapt wi thaim twa days.  Monie mair believed ïn Jesus fer whut he saed.  An the' toul tha wumman eftèr, “We ir no believin ïn hïm onie mair jist becas o whut you telt iz. We hae heerd hïm fer oorsels, an noo we ken that thïs man ïs tha Saviour o tha warl.” Noo eftèr twa days, Jesus tuk hïs leave an gan aff tae Galilee.  (Fer as Jesus hissel haed brocht tae thair notysh, nae proaphit ïs iver weel thocht o ïn hïs ain hametoon.)  An whaniver he cum tae Galilee, tha fowk thonner gien hïm a guid walcum. Fer the' haed saen iveriethin he daen ïn Jerusalem at tha Faist o tha Passower, whaniver the' wur up at ït thairsels.  Jesus stapt aff agane at Cana ïn Galilee, whar he haed turnt tha wattèr ïntae wine. An thïs heidyin frae tha Palace wus thair, whase sinn wus lyin seeck at Capernaum.  Whaniver tha man heerd that Jesus wus bak ïn Galilee frae Judea, he cum plaidin wi Jesus tae cum doon an mak hïs sinn bettèr. Hïs sinn wus gye faur throu.  “Ye see yous fowk, less ye get signs an wunnèrs tae luk at,” Jesus telt hïm, “ye'll niver believe.”  Tha man frae tha Palace saed, “O sïr, cum doon noo, afore ma weefla slips awa.”  Saed Jesus, “Gan yer wa. Yer sinn wull leeve.” Tha man tuk Jesus at hïs wurd an went on hame.  Whan he wus on tha róad, hïs sarvints cum oot tae meet hïm an tell hïm hïs weefla wus aa richt.  Sae he axt at whut oor o tha day hïs sinn tuk a turn fer tha bettèr, an the' toul hïm, “Tha faivir quït at yin o'clock yestèrday.”  Then tha faither knowed richt awa that ït wus tha verie time o day that Jesus saed tae hïm, “Yer sinn wull leeve.” Sae he becum a believer tae, hïm an aa ïn hïs hoose.  Thïs wus tha saicont mïracle Jesus wrocht fer a sign, eftèr cumin bak frae Judea ïntae Galilee. Eftèr a bït, Jesus gaed up tae Jerusalem fer a Faist-day o tha Jews.  Noo, alangside tha Sheep Gate ïn Jerusalem thair's thïs puil that gets tha name o Bethzatha ïn tha Aramaic tung. An ït haes five ruifed-ïn waak-wyes wi apen pillars richt roon ït.  Bïg nummers o disabelt fowk uist tae lie roon ït - tha blin, tha crippelt an tha paralysed, waitin on tha rummlin o tha wattèr.  Fer an angel wud gae doon at a sartin time ïntae tha puil, fer tae rummle tha wattèr. Tha furst yin ïntae tha wattèr eftèr tha rummlin wus makkit weel o whutiver ailment he haed.  Noo yin o thaim that wus lyin thonner haed bin ailin fer thurtie-echt year.  Whan Jesus saa hïm an kent tha lang he wus seeck, he axt hïm, “Dae ye want tae be made weel?”  “Sïr,” tha lameter answert, “A hae naebodie tae gie me a han ïntae tha wattèr whaniver ït's rummelt. Jist whan A'm makkin tae get ïn, some ither bodie aye gets doon afore me.”  Then Jesus saed tae hïm. “Up ye get! Lïft yer mat up an waak.”  Strecht aff tha man wus made weel. He lïftit hïs mat an waakt. Noo aa thïs happent on tha Sabbath day.  An sae tha Jews saed tae tha man that wus makkit weel, “It's tha Sabbath day an tha Laa daesnae alloo ye tae cairrie a mat.”  But he cum bak wi thïs: “Tha man that made me weel saed tae me, ‘Lïft yer mat up an waak.’ ”  An the' axt hïm, “Wha's thïs that toul ye tae lïft ït up an waak?”  Tha man that wus makkit weel haed nae notion ava o wha ït wus, fer Jesus haed jookt aff thonner ïntae tha thrang o fowk.  A while eftèr, Jesus fun hïm at tha Hoose o God an saed til hïm, “Luk see, ye'r weel agane. Sae quït yer sïnnin or sumthin waur micht happen tae ye!”  Tha man went awa an toul tha Jews that ït wus Jesus that made hïm weel. Sae, on accoont o Jesus daein these thïngs on tha Sabbath day, tha Jews wur eftèr hïm, [an wur oot tae pit an enn tae hïm].  But Jesus saed tae thaim, “Ma Faither ïs aye warkin, richt up tae thïs verie day. An A'm warkin tae.”  That's fer why tha Jews ettled aa tha mair tae kïll hïm, no jist fer brekkin tha Sabbath, but forbye he wus caain God hïs ain Faither, an pittin hissel on a level wi God.  Then Jesus toul thaim, “A'm tellin ye tha truith, tha Sinn can dae naethin on hïs ain, but onlie whut he sees hïs Faither dae; fer whutiver tha Faither daes, tha Sinn daes tae.  Fer tha Faither loves tha Sinn an shows hïm aa he daes. Ay, he'll show hïm even bïgger thïngs ner these, thïngs ower an abain aa ye cud tak ïn.  Fer jist laik tha Faither rises tha deid an gies thaim life, sae tha Sinn gies life tae whaiver he plaises.  An mair ner that, tha Faither daesnae judge oniebodie, but haes gien aa judgemen tae tha Sinn,  That aa micht gie honour tae tha Sinn, jist as the' gie honour tae tha Faither. Hïm that daesnae honour tha Sinn, daesnae honour tha Faither that sent hïm.  A'm tellin ye tha truith, whaiver hears ma wurd an believes hïm that sent me haes ayelastin life; he wull no be condemned; he haes flïttit frae deith tae life.  Here's tha truith o ït: tha oor ïs cumin - ay, ït's cum noo! - whan tha deid wull hear tha voice o tha Sinn o God, an thaim that hears wull leeve.  Fer jist laik tha Faither haes tha pooer o life ïn hissel, sae he haes gien tha Sinn tha pooer o life tae.  An he haes gien hïm tha richt tae judge, becas he ïs tha Sinn o Man.  Dïnnae be püt aboot bi thïs, fer tha oor ïs cumin whan aa thaim that's deid an buriet wull hear hïs voice  an cum oot o thair graves - thaim that haes daen guid wull be ris tae life, an thaim that haes daen ïll wull be ris tae damnation.  On ma ain A can dae naethin; A judge jist whut A hear, an ma judgin ïs richt, fer A'm no lukkin tae plaise masel, but tae plaise hïm that sent me.” “If A wutness aboot masel, ma testimonie daesnae stan up.  But thair's anither yin that gies me a guid testimonie, an A ken that hïs testimonie aboot me stans up.  Yis hae sent fowk tae Jhone, an he haes wutnesst tae tha truith aboot me.  No that A need tae tak man's testimonie, but A mak mention o ït sae as ye micht be saved.  Jhone wus a bricht, shinin lamp, an yis wur hairt gled tae leeve ïn tha licht o ït fer a wee while.  But A hae testimonie that houls mair wecht ner Jhone's. Fer tha verie wark that tha Faither haes gien me tae feenish, that's whut A am aboot noo, an ït's wutness tae yin an aa that tha Faither haes sent me.  An tha Faither that sent me haes testified aboot me hissel. Yis hae niver heerd hïs voice ner set yer een on hïm,  Nether daes hïs wurd bide ïn ye, fer ye dïnnae lippen tha yin he sent.  Yis ir aye lukkin at tha ïns an oots o tha Scrïptures, fer ye thïnk that's tha wye ye'll hae ayelastin life. But A'm tha yin tha Scrïptures ïs taakin aboot!  An yit ye wull no cum tae me tae hae life.  Tha praise o man mains naethin tae me.  But A know richtlie whut yous ir laik. A ken that yis dïnnae hae tha love o God ïn yer hairts.  A hae cum ïn ma Faither's name an ye wudnae pye onie heed tae me; but ïf anither bodie cums ïn hïs ain name, ye wud tak heed o hïm, sae ye wud.  Yis ir content eneuch tae tak praise frae yin anither, yit yis mak nae effort tae get tha praise that cums frae tha yin an ainlie God? Sae nae wunnèr yis cannae believe me!  But dïnnae be thïnkin A'm fer accusin ye afore tha Faither. It's Moses that'll accuse ye, tha verie yin yis ir pittin aa yer hope on!  If ye haed hae believed Moses, ye wud hae believed me, fer ït's me he writ aboot.  But seein as ye dïnnae believe whut he writ, ye ir no gaun tae believe whut A say, ir ye?” Eftèr thïs, Jesus went ower tae tha ither side o Loch Galilee (whiles caad Loch Tiberias),  An a hale thrang o fowk wus cumin behin hïm, fer the' saa tha wunnèrs he'd daen wi tha seeck.  Sae Jesus gaed up tha braeside an sut doon wi hïs follaers.  Noo tha Passower Faist, hel bi tha Jews, wus cumin up. Whaniver Jesus lïftit hïs een an saa a bïg nummer o fowk cumin til hïm, he saed tae Phïlip, “Whar cud we buy breid tae feed aa thae fowk?”  But he jist axt thïs tae try hïm oot, fer he knowed fine weel whut he wus fer daein.  Phïlip toul hïm, “Twa hunnèr denarii wudnae be eneuch tae buy breid fer thaim aa!”  Anither o hïs follaers, Andra, Simon Petèr's brither, cum forrit an saed,  “Thair's a weefla here wi five barley bannocks an twa wee fïsh, but hoo faur wud the' gang amang that crood?”  Jesus saed, “Gar tha fowk tae sut doon.” Thair wus onie amoont o gress thonner, an tha men sut doon, aboot five thoosan o thaim.  An then Jesus tuk tha bannocks, gien thenks, an the' wur hannit roon bi hïs follaers tae thaim that wus sut on tha grun, as much as the' wantit. He daen tha same wi tha fïsh.  Whaniver the' aa haed et thair fïll, he toul hïs follaers, “Gether up aa tha left-owers. An mine ye dïnnae waste ocht!”  Sae eftèr iveriebodie haed et, the' gethert tha leains o tha five barley bannocks, an fïllt twal creels wi thaim.  An whaniver tha fowk saa tha wunnèr Jesus wrocht, the' saed, “Thair's nae doot thïs maun be thon Proaphit the' saed wud cum ïntae tha warl.”  Jesus knowed that the' wur ettlin tae mak hïm kïng agin hïs wull, sae he went aff on hïs lane tae tha muntin agane. Bi noo ït wus dailygan, an hïs follaers went doon tae tha loch,  whar the' got ïntae a bóat an set aff ower tha loch heidin fer Capernaum. It wus dairk got an Jesus haednae turnt up yit.  A fierce wun wus blaain, an tha wattèrs wus reuch gettin.  Eftèr the' haed bin rowin thrie or fower mile, the' saa Jesus cumin up tae tha bóat, waakin on tha wattèr; an the' wur wile feart.  But he saed til thaim, “It's masel; dïnnae be feart.”  An sae the' wur gled tae tak hïm aboord tha bóat, an richt awa tha bóat landit on tha shore whar the' wur heidin tae.  Tha nixt day, tha fowk that haed stapt on tha ither shore o tha loch, mindit that thair haed jist bin tha yin bóat thonner, an Jesus haednae got ïn ït alang wi hïs follaers, but that the' haed set aff on thair lane.  But then some bóats frae Tiberias landit near tae whar tha fowk et tha breid eftèr tha Loard haed gien thenks.  Sae tha mïnit tha fowk twigged that Jesus an hïs follaers wurnae aboot, the' got ïntae tha bóats an went tae Capernaum tae luk fer Jesus. Whaniver the' fun hïm on tha ither side o tha loch, the' axt hïm, “Rabbi, whan dïd ye get here?”  Jesus answert, “A'm tellin yis tha truith, yis ir no lukkin fer me acause ye saa wunnèrs. It's becas yis et yer fïll o tha loafs.  Dïnnae wark fer mait that gaes aff. Na, wark fer mait that keeps tae ayelastin life that tha Sinn o Man wull gie tae ye. Fer God tha Faither haes püt tha keel-mairk o hïs bakkin on tha Sinn.”  Sae the' axt hïm, “But whut maun we dae ïf we'r tae dae tha wark that God wud hae iz dae?”  Jesus answert, “Here's whut tha wark o God ïs: that yis pit yer belief ïn tha yin he haes sent.”  An sae the' axt hïm, “Whut sign cud ye gie iz sae that we micht see fer oorsels an believe ye? Whut ir ye fer daein?  Oor forefaithers et tha manna ïn tha wuldèrness; jist laik ït's writ doon ïn tha Scrïptures: ‘He gien thaim breid frae heiven fer tae ait.’ ”  Then Jesus saed tae thaim, “A'm tellin yis tha truith, ït's no Moses that gien ye tha breid frae heiven; ït cum frae ma Faither. An noo ma Faither ïs giein ye tha true breid frae heiven.  Fer tha breid o God ïs hïm that cums doon frae heiven an gies life tae tha warl.”  “Loard,” the' saed, “Frae noo on, thon's tha breid we want.” An Jesus saed tae thaim, “A am tha breid o life. Hïm that cums tae me wull niver get hung'rie, an hïm that believes ïn me wull niver hae a druith agane.  But laik A telt ye, tha mair ye hae saen me, yis dïnnae believe.  Aa that tha Faither gies me wull cum tae me, an oniebodie that cums tae me A'll niver turn thaim awa.  Fer A'm no cum frae heiven tae dae ma ain wull, but tae dae tha wull o hïm that sent me.  An thïs ïs tha wull o hïm that sent me, that oot o aa he haes gien me thair'll be nane ava loast, but A'll rise thaim aa up on tha Last Day.  Fer ït's ma Faither's wull that oniebodie that luks tae tha Sinn an pits hïs trust ïn hïm wull hae ayelastin life, an A wull rise hïm up on tha Last Day.” Wi that, tha Jews stairtit grummlin aboot hïm, acause he saed, “A be tha breid that cum doon frae heiven.”  The' saed, “Is thon no Jesus, hïm that's tha sinn o Joseph? Shair we ken hïs faither an mither! Hoo cum he's noo sayin, ‘A cum doon frae heiven’?”  “Wud ye quït grummlin amang yersels,” Jesus toul thaim.  “Naebodie can cum tae me less tha Faither that sent me draas hïm, an A wull rise hïm up on tha Last Day.  It ïs writ ïn tha proaphits: ‘The'll aa be lairnt bi God.’ Iveriebodie that taks heed o tha Faither, an lairns frae hïm, wull cum tae me.  Naebodie haes iver saen tha Faither apairt frae tha yin that's alang wi God; ït's jist hïm haes saen tha Faither.  Am tellin ye tha truith, thaim at believes haes ayelastin life.  A be tha breid o life.  Yer forefaithers et tha manna ïn tha wuldèrness, yit fer aa that, the' deed.  But thïs here breid that cums doon frae heiven, a man can ait ït, an no dee.  A be tha leevin breid that cums doon frae heiven. If oniebodie aits thïs breid, he wull leeve fer aye. Thïs breid ïs ma flesh, that A wull gie fer tha life o tha warl.” Wi that tha Jews stairtit an argyin match amang thairsels, sayin, “Hoo cud yer man gie iz hïs flesh tae ait?”  But Jesus toul thaim, “A'm tellin ye tha truith, less ye ait tha flesh o tha Sinn o Man, an drïnk hïs bluid, ye'll hae nae life ïn ye.  Whaiver aits ma flesh an drïnks ma bluid haes ayelastin life, an A wull rise hïm up on tha Last Day.  Fer ma flesh ïs tha rael mait, an ma bluid ïs tha rael drïnk.  Whaiver aits ma flesh an drïnks ma bluid, bides ïn me, an me ïn hïm.  Jist as tha leevin Faither sent me an A leeve acause o tha Faither, sae tha yin that feeds on me wull leeve acause o me.  Thïs ïs tha breid that cum doon frae heiven. Yer forefaithers et manna an the' deed, but thïs breid's no laik that. Hïm that feeds on thïs here breid wull leeve fer aye.”  Jesus toul thaim aa thïs whaniver he wus lairnin fowks ïn tha Meetin Hoose ïn Capernaum. Monie o hïs follaers, whan the' heerd aa thïs, the' saed, “Thon's haird tae stomach. Wha cud tak ït ïn?”  Jesus knowed ïn hissel that hïs follaers wus grummlin aboot ït, an he axt thaim, “Is yer faith shuk bi thïs?  Whut ïf ye saa tha Sinn o Man gang up tae whar he wus afore?  It's tha Spïrit gies life; tha flesh coonts fer naethin ava. Tha wurds A hae spauk til yis ir spïrit, an the'r life as weel.  Yit thair's yins amang ye that dïnnae believe.” Fer Jesus knowed richt frae tha stairt whut yins o thaim wudnae believe an wha ït wus that wud bethray hïm.  He went on tae say, “That's why A toul ye that naebodie can cum tae me less ma Faither alloos ït.”  Noo ower tha heid o aa thïs, monie o hïs follaers turnt thair baks on hïm an haed naethin mair tae dae wi hïm.  “Yous wudnae be fer leain me tae, wud ye?” Jesus axt tha twal.  Simon Petèr cum bak wi, “Loard, wha else wud we gang til? It's yersel haes tha wurds o ayelastin life.  We houl an we ken fine weel that you ir tha Halie Yin o God!”  An Jesus reponed, “Dïd A no pïck tha twal o ye? But fer aa that, yin o yis ïs a deil!”  (He wus taakin aboot Judas, tha sinn o Simon Iscariot, that wus aboot tae bethray hïm, tha mair he wus yin o tha twal.) Eftèr aa thïs, Jesus trevelt roon aboot Galilee, an he kep hissel weel oot o Judea, fer tha Jews thonner wur lukkin tae dae awa wi hïm.  But whaniver tha Jews' Faist o Shiltèrs  cum near,  Jesus's brithers toul hïm, “Ye shud lea here an gang tae Judea, sae as yer follaers can aa see tha guid warks ye'r daein.  Naebodie that's lukkin tae get tae tha tap iver daes thïngs ïn hidlins. Seein as ye'r aye daein these thïngs, dae thaim oot ïn tha apen, afore tha fowk!”  Fer no e'en hïs ain brithers believed ïn hïm.  Jesus saed bak tae thaim, “Na, fer masel tha richt time ïs no here yit; but onie time fer yous wud dae.  Tha warl haes nae cal tae hait yous. It haits me but, fer A stan wutness that tha warl daes nocht but ïll.  Awa on up yersels tae tha Faist. A'm no fer gaun up jist noo, fer ït's no tha richt time yit fer masel.”  Whan he toul thaim that, he stapt ïn Galilee. Hooaniver, eftèr hïs brithers haed gan up tae tha Faist, he went up on hïs lane, on tha quait an no ïn tha apen.  Noo at tha Faist tha Jews wur lukkin oot fer hïm an axin, “Whar's thon man?”  Thair wus a wile lock o whusperin amang tha thrang aboot hïm. Some saed, “Thon's yin guid man.” “Na!” saed ithers. “He's pittin fowk tha wrang róad.”  But fer fear o tha Jews naebodie wud say ocht aboot hïm oot ïn tha apen. Whan tha Faist wus half ower, Jesus gaed up tae tha coortyaird o tha Hoose o God, an he stairtit lairnin tha fowks.  Tha Jews wur stoondit an axt, “Whar dïd yer man git sitch lairnin, an hïm wi nae schuilin ava?”  Jesus toul thaim, “Ma taichin ïs no ma ain. It cums frae hïm that sent me.  If oniebodie haes a mine tae dae tha wull o God, he'll fin oot ïf ma taichin cums frae God, or whuther ït's jist ma ain.  Hïm that gies oot hïs ain thochts daes ït fer hïs ain glorie. But hïm that daes ït fer tha glorie o tha yin that sent hïm, he's a man o truith; thair's nae lees aboot hïm ava.  Dïd Moses no gie ye tha laa? Yit thair's no yin o yis keeps tha laa. Whut ir ye wantin tae kïll me fer?”  “Ye hae a divil ïn ye,” tha thrang answert. “Wha's oot tae kïll ye?”  Jesus toul thaim, “A daen tha yin mïracle an yis ir aa dumfoonèrt  .  Yit, Moses gien ye tha laa o circumcision - tha mair, ïn fect, ït dïdnae cum frae Moses ava, but frae tha patriarchs afore hïm - an acause o that, yous'll circumcise weans on tha Sabbath day.  Noo ïf ye'll circumcise a wean on tha Sabbath day sae as tha laa o Moses wull no git brauk, hoo cum yis'r ang'rie wi me fer makkin a hale man weel on tha Sabbath day?  Quït yer judgin bi tha luk o thïngs, but judge tha richt wye.” Richt then some o tha fowk frae Jerusalem begun axin yin anither, “Is thïs no tha man the'r lukkin tae kïll?  Luk, here he ïs, taakin oot ïn tha apen, an the'r no sayin yin wurd tae hïm! It cudnae be that oor heidyins haes cum roon tae thïnkin he's tha Christ, cud ït?  But shair we ken whar thïs man cums frae; yit whan tha Christ cums, naebodie wull ken whar he cums frae.”  An sae whaniver Jesus wus taichin ïn tha Temple coorts, he caad oot, “Ay, ye thïnk ye ken me, an ye thïnk ye ken whar A cum frae! But A'm no here on ma ain accoont. Hïm that sent me ïs true. Hïm yis dïnnae ken.  But A ken hïm, fer A cum frae hïm, an ït's hïm that sent me.”  Eftèr that, the' haed a mine tae grup Jesus, but niver tha yin layed a han on hïm, fer hïs oor haednae cum yit.  Wi aa that, monie o tha fowk püt thair faith ïn hïm. An the' saed, “Whaniver Messiah cums, dae ye thïnk he wud dae onie mair mïraclis signs ner thïs man?” Tha Pharisees heerd tha whuspers gaun roon tha crood aboot hïm. An sae tha heid preeshts an tha Pharisees sent sodgers o tha Temple Gaird tae tak hïm ïn.  Jesus toul thaim, “A'm wi ye fer a wee while langer jist, an then A'm gaun tae tha yin that sent me.  Ye'll luk fer me, but ye'll no fin me; an whar A be, ye cannae cum.”  Tha Jews saed tae yin anither, “Whar's thïs man fer gaun that we'll niver fin hïm? Wull he gang whar oor fowks ïs leevin skailt amang tha Greeks, an taich tha Greeks?  Whut wus he taakin aboot whan he saed, ‘Ye'll luk fer me, but ye'll no fin me; an whar A be, ye cannae cum.’?” On tha last day - tha bïg day - o tha Faist, Jesus stud up an caad oot lood, “If oniebodie haes a druith on thaim, cum tae me an tak a drïnk.  Oniebodie that lippens on me - jist as Scrïpture haes saed - ‘Leevin wattèrs wull rin oot frae hïs hairt.’ ”  He wus taakin here aboot tha Spïrit, that hïs follaers wud be gien latèr on. Up tae noo tha Spïrit wusnae gien, fer Jesus haednae cum ïntae hïs glorie yit. Whaniver the' heerd hïs wurds, some o tha fowk saed, “Thïs man fer shair maun be tha Proaphit!”  Ithers saed, “Thïs man ïs tha Christ.” But ither yins axt, “Hoo cud tha Christ cum frae Galilee?  Dae tha Scrïptures no say that Christ wull cum frae tha femlie o Davit, an fae tha toon o Bethlehem, whar Davit leeved?”  An sae tha fowk wus divïd aboot hïm.  Some wur lukkin tae lay houl o hïm. But naebodie layed a fïng'r on hïm. Sae eftèr aa that, tha sodgers o tha Temple Gaird went bak tae tha heid preeshts an Pharisees, an the' wur axt, “Hoo cum yis niver brocht hïm ïn?”  “Naebodie iver taakt tha wye thon man daes,” tha sodgers toul thaim.  “Ye'r no tellin iz he haes tuk yous ïn anaa?” tha Pharisees speered.  “Daes onie o iz heidyins or Pharisees houl wi hïm?  Na, nane but thon gether-up that kens naethin o tha Laa - an the' ir damned oniehoo!”  Noo Nicodemus, yin o tha Pharisees - hïm that cum tae Jesus afore - axt thaim,  “Daes oor Laa fin a bodie guiltie wioot giein hïm a hearin furst, fer tae fin oot whut he's daen?”  The' cum bak an saed, “Ir you frae Galilee anaa? Luk ïntae ït an ye'll fin that nae proaphit cums oot o Galilee.” Sae the' aa went bak hame tae thair ain hoose. Hooaniver, Jesus gaed up tae tha Moont o Olives.  At furst licht, he turnt up yinst mair ïn tha Temple coorts, whar aa tha fowk gethert roon hïm, an he sut doon an begun lairnin thaim.  Tha maistèrs o tha laa an tha Pharisees brocht ïn a wumman catched ïn adultèrie. The' gart hir tae stan ïn tha mïddle o tha getherin,  an the' saed tae Jesus, “Taicher, the' catched thïs wumman here ïn tha verie ect o adultèrie!  Noo ïn oor laa, Moses bïd iz tae stane sitch weemen tae deith. Whut dae you say but?”  The' wur quïzzin hïm fer tae ketch hïm oot, tae get tha gruns fer a chairge agin hïm. But Jesus stoopit doon an he stairtit tae scrieve ïn tha stour wi hïs fïng'r.  Whan the' kep on at hïm, he stud up strecht an toul thaim, “Whaiver yin o yis haes niver sïnned, weel, let hïm clod tha furst stane at hir!”  Yinst mair he stoopt doon an scrievit ïn tha stour o tha grun.  Whaniver the' heerd thïs, [convictit ïn thair hairts], the' stairtit tae slip awa yin bi yin, tha oul yins furst, an tha ithers eftèr thaim. Jesus wus left on hïs lane, wi tha wumman stannin afore hïm.  He stud up [an seein naebodie bar tha wumman] he saed tae hir, “Sae whar ir the' aa? Haes nane o thaim condemned ye?”  “Naebodie, Loard,” qo she. “Weel, nether dae A condemn ye,” saed Jesus. “Awa ye gang an sïn nae mair!” Whaniver Jesus taakt agane wi tha fowk, he toul thaim, “A be tha licht o tha warl. Whaiver follaes me wull no waak ïn tha dairk onie mair, but the' wull hae tha licht o life.”  Tha Pharisees saed til hïm, “Thair ye ir agane, pittin yersel forrit as yer ain wutness; that kine o testimonie daesnae coont fer ocht.”  But Jesus cum bak wi thïs: “Tha mair A gie ma ain testimonie, ma testimonie stans, fer A ken whar A cum frae an whar A'm gaun. But yous hae nae notion o whar A hae cum frae, or whar A'm gaun.  You mak yer ain judgemens accoardin tae tha wye man daes; but A mak nae judgemens on naebodie.  But ïf A dïd judge, ye wud fin ma judgemens wud be richt. It's no me ectin on ma lane, fer tha Faither that sent me stans alang wi me.  Shair ït says ïn yer ain laa that twa men's wurd ïs tuk as tha truith.  A be tha yin that wutnesses fer masel; ma ither wutness ïs tha Faither that sent me.”  An sae the' axt hïm, “Whar's yer Faither at?” “Ye nether know me ner ma Faither,” qo Jesus. “If ye knowed me, ye wud know ma Faither forbye.”  He telt thaim aa thïs whaniver he wus lairnin fowks ïn tha Temple yaird, nearhan tha kïst fer tha offerins. Aa tha same, naebodie layed a fïng'r on hïm, fer hïs time wusnae cum yit. An Jesus went on tae tell thaim, “Luk see, A'm gaun aff. Ye'll luk fer me, an ye'll dee ïn yer sïn. Whar A'm gaun, yis cannae cum.”  Tha Jews saed amang thairsels, “Is he gaun tae dae hissel ïn? Cud that be fer why he's sayin, ‘Whar A'm gaun, yis cannae cum’?”  But he toul thaim mair, “Yous ir frae doon unnèr; A be frae abain. Yous ir o thïs warl; A dïnnae belang tae thïs warl.  A toul ye that yis wud dee ïn yer sïns; fer less ye lippen that A be tha yin that A say that A am, yis'll dee ïn yer sïns fer shair.”  “Wha ir ye then?” the' axt. “Jist whut A hae bin tellin yis al alang,” Jesus reponed.  “A hae monies a thïng A cud say aboot yis, an tae condemn yis wi. A'll no say ït but. Hïm that sent me ïs siccar, an ït's whut A hae heerd frae hïm that A tell tha warl.”  Still an aa, the' dïdnae unnèrstan that he wus taakin aboot hïs Faither.  Sae Jesus saed, “Whan ye hae lïftit up tha Sinn o Man, then ye wull ken that A am tha yin A saed A wus, an that A dae naethin ava on ma ain, but gie wurd o whut tha Faither haes tocht me.  An tha yin that sent me ïs wi me; he haesnae left me on ma lane, fer A aye dae whut plaises hïm.”  An aa tha while Jesus wus taakin, monie fowk lippened on hïm. Tae tha Jews at haed lippened on hïm, Jesus saed, “If yis houl tae whut A hae tocht ye, ye'r ma follaers aa richt.  Yis wull ken tha truith, an tha truith wull mak ye free.”  An the' cum bak wi thïs, “Luk, we ir tha childèr o Abraham, an we wur niver slaves tae naebodie. Sae hoo can ye say that we wull be let lowse?” Jesus gie thaim thïs answer: “Noo here's tha truith o ït. Iveriebodie that daes wrang ïs a slave tae wrang. Sïn ïs hïs maistèr.  Noo a slave haes nae richt tae be a pairt o tha femlie fer iver, but a sinn belangs tae tha femlie fer iver an aye.  Sae ïf tha Sinn maks ye free, then ye'll be free fer shair!  A ken yis ir tha childèr o Abraham. But yis ir lukkin tae kïll me, fer yis hae nae ruim ïn yer hairts fer whut A hae tae say.  A'm tellin ye whut A saa whan A wus alang wi ma Faither; but yous follae tha bïddin o your faither.” “Abraham ïs oor faither,” the' answert. “Gin you wur tha childèr o Abraham,” qo Jesus, “then ye wud dae whut Abraham daen.  An yit naethin'll dae yis but seein me kïllt, me that haes toul ye tha truith A heerd frae God. Abraham niver wud a daen that.  Yous jist dae whut yer ain faither daes!” “Nane o iz wus boarn ootbye a laafu femlie,” the' answert bak. “We hae tha yin faither, an that's God hissel!” Jesus telt thaim, “If God wus yer Faither, ye wud love me, fer A cum frae God, an noo here A be. A'm no cum on ma ain accoont; ït wus hïm that sent me.  Hoo cum yis cannae tak ïn whut A'm tellin ye? A'll tell ye fer why, ït's acause ye'r no wullin tae lïsten!  Ye belang tae your faither, tha deil, an ye'r wantin tae dae whut's ïn yer faither's hairt. He wus a murdèrer richt frae tha stairt, nae freen o tha truith, fer thair's nae truith ïn hïm. Whan he tells lees, he taaks hïs ain leid, fer he's a doonricht liar, ay, tha faither o lees.  Yit, whaniver ït's me tellin ye tha truith, ye dïnnae believe me!  Is thair yin amang ye can gie onie pruif A'm guiltie o sïn? An ïf A'm tellin ye tha truith, hoo cum ye dïnnae lippen whut A say?  Hïm that belangs tae God, taks tent tae whut God says. Tha raison yous dïnnae lïsten ïs that yis dïnnae belang tae God.” Tha Jews axt hïm, “Ir we no richt ïn sayin ye'r a Samaritan wi a divil ïn ye?”  “Thair's nae divil ïn me,” qo Jesus, “but A hae regaird fer ma Faither an yous hae nae regaird fer me.  A'm no eftèr glorie fer masel; but thair ïs yin that ïs lukkin ït for me, an he ïs tha yin tae judge.  Here's tha truith o ït, ïf oniebodie houls tae ma wurd, he wull niver dee.”  Wi that tha Jews caad oot, “Noo we ken fer shair that thair's a divil ïn ye! Abraham deed an tha proaphits deed as weel. Yit you'r tellin iz that ïf oniebodie houls tae yer wurd, he'll niver dee!  Wud you be a bïgger man ner oor faither Abraham? He deed an sae dïd tha proaphits. Wha dae you thïnk you ir?”  Jesus reponed, “If A gie masel tha glorie, thon glorie mains naethin. Ma Faither, that yous mak oot ïs your God, he's tha yin at gies me tha glorie.  Tha mair yous dïnnae ken hïm, A ken hïm weel. If A saed A dïdnae, that wud mak me a liar laik yous! But A dae ken hïm an A houl tae hïs wurd.  Yer faither Abraham wus fu o joy at tha thocht o seein ma day cum; he saa ït an wus hairt gled.”  “Ketch yersel on. Ye'r no fïftie yit,” tha Jews saed tae hïm, “an ye'r tellin iz ye hae saa Abraham?!”  “A'm tellin ye tha truith,” answert Jesus, “afore iver Abraham wus boarn, A be!”  Whaniver the' heerd that, the' tuk up stanes fer tae pelt hïm, but Jesus jookt oot o sicht, an left tha Temple gruns. Yin day Jesus wus waakin alang an he cum on thïs man blin frae tha day he wus boarn.  Hïs follaers axt hïm, “Rabbi, wha wus ït daen wrang that thïs here man wus boarn blin? Wus ït hissel, or wus ït hïs mither an faither?”  “Nether thïs man, ner hïs mither ner hïs faither haes sïnned,” he answert, “but ït cum aboot sae that tha warks o God micht be showed ïn hïs life.  Whan ït's daylicht, we maun dae tha wark o hïm that sent me. Nicht ïs cumin whan naebodie can wark.  Aa tha while A'm ïn tha warl, A be tha licht o tha warl.”  Wi that, he sput on tha grun an made some glar wi hïs spïttle, an püt ït on tha man's een.  “Awa,” he telt hïm, “an waash ïn tha Puil o Siloam” (Siloam haes tha mainin o ‘Sent’). Sae tha man went aff, an waasht, an cum bak able tae see!  Hïs nighbers an thaim that knowed hïm as a blin beggar-man axt, “Wud thïs no be tha same man that uist tae sït an beg?”  Some ledged that he wus. Ithers saed, “Na, he jist favours hïm.” But tha man kep on tellin thaim aa, “It's me richt eneuch.”  “Sae whut wye dïd ye git yer een apent?” the' axt hïm.  He reponed, “Tha man the' caa Jesus made some glar an püt ït on ma een. He toul me tae gang til tha Puil o Siloam an waash. Sae aff A went an waasht, an eftèr that A cud see!”  “Whar's thon man at noo?” the' axt hïm. “A dïnnae ken,” qo he. The' brocht tha man that uist tae be blin up afore tha Pharisees.  Noo ït wus a Sabbath day that Jesus made tha mud an apent tha man's een.  Sae tha Pharisees, they quïzzed hïm as weel aboot hoo he haed got hïs sicht. “He püt glar on ma een,” tha man answert, “an A waasht, an noo A can see.”  A nummer o tha Pharisees saed, “Thïs man ïsnae frae God, fer he daesnae keep tha Sabbath.” But ithers axt, “Hoo cud a sïnner dae aa thaim mïracles?” An the' wur divïd ower tha heid o ït.  Sae the' turnt agane an axt tha blin man, “An whut dae you say aboot hïm? Fer ït wus your een he apent.” Tha man reponed, “He ïs a proaphit.” Tha Jews still dïdnae believe that he wus iver blin, no tae the' sent fer tha man's mither an faither.  “Is thïs yer sinn?” the' axt thaim. “Wud ït be hïm ye'r tellin iz wus boarn blin? Hoo cum he can see noo?”  “We know fine weel thïs ïs oor sinn,” tha mither an faither reponed, “an we ken he wus boarn blin.  But hoo ït's cum aboot that he can see noo, or wha apent hïs een, we cannae tell ye. Ax hïm yersels. He's oul eneuch tae taak fer hissel.”  Hïs mither an faither wus taakin that wye fer fear o tha Jews, fer tha Jews haed thair mines made up tae pit iveriebodie oot o tha Meetin Hoose that allooed Jesus wus tha Christ.  That's tha raison hïs mither an faither saed, “He's oul eneuch, ax hïm yersels.” Then tha man at wus blin wus brocht up afore thaim a saicont time. “God's yer wutness, sae taak tha truith noo,” the' saed. “We ken thïs man Jesus ïs a sïnner.”  “A cudnae say,” qo he, “whuther he's a sïnner or no. Yin thïng A dae ken but. Yinst A wus blin, an noo A can see!”  But the' kep on at hïm, “Whut dïd he dae tae ye? Hoo dïd he apen yer een?”  He reponed, “A toul ye afore an ye wudnae lïsten! Whut dae ye want tae hear ït agane fer? Dae yous want tae stairt follaein hïm anaa?”  The' yaukt hïm an saed, “You ir a follaer o thon fella, but we ir follaers o Moses here.  We ken that God spauk wi Moses, but we dïnnae even ken whar thïs fella cums frae.”  Tha man answert, “Weel, that bates aa! Ye dïnnae ken whar he cums frae, yit he apent ma een.  We ken that God daesnae lïsten tae sïnners. But he wull lïsten tae yin that's God-fearin an daes hïs wull.  Frae tha warl begun, ye niver heerd tell o summodie apenin tha een o a man boarn blin, dïd ye?  If thïs man wusnae frae God, he cudnae a daen ocht ava.”  The' cum bak at hïm, “You wur boarn steepit ïn sïn, an noo ye wud dar tae taich iz!” An the' throwed hïm oot. Jesus heerd wurd the' haed throwed hïm oot, an whaniver he fun hïm, he axt hïm, “Dae ye believe ïn tha Sinn o Man?”  “Wha ïs he, sïr?” tha man axt. “Tell iz sae A can believe ïn hïm.”  “Ye hae saen hïm,” saed Jesus, “In fect, ye'r lukkin at hïm! It's hïm that's taakin tae ye!”  Then tha man saed, “Loard, A believe!” An he wurshipt hïm.  Jesus saed, “It's fer judgemen A'm cum ïntae thïs warl: thaim that ir blin A'll mak tae see; an thaim that can see, A'll show thaim that the' ir blin.”  But some Pharisees that wur nearhan heerd hïm say thïs, an the' axt, “Whut? Ir ye sayin we'r blin anaa?”  Jesus telt thaim, “Weel, ïf yis wur blin, ye wudnae be guiltie o sïn; but noo yis mak oot ye can see, yer guilt bides on ye.” “Noo here's tha truith o ït,” qo Jesus, “tha man that daesnae cum ïntae tha ree bi tha yett, tae get amang tha sheep, but spiels ïn bi some ither róad, ye can be shair he's a thief or a reiver.  Tha man that cums ïn bi tha yett ïs tha hird o tha sheep.  Tha herd-han apens tha yett fer hïm, an tha sheep hear tha shepherd's voice. He caas hïs sheep bi name an leads thaim oot eftèr hïm.  Whaniver he haes brocht oot aa hïs ain sheep, he waaks aheid o thaim, an hïs sheep follae hïm, fer the' ken hïs voice.  The'll no follae a stranger but; na, the'll rin aff whan the' hear a voice the' dïnnae ken.”  Jesus gien thaim thïs pictèr tae pit ower hïs mainin, but the' dïdnae unnèrstan whut he wus taakin aboot. Sae Jesus toul thaim yinst mair, “Here's tha truith o ït. A be tha yett fer tha sheep.  Aa thaim that cum afore me wus thiefs an reivers, but tha sheep tuk nae heed o thaim.  A be tha yett; hïm that cums ïn throu me wull be saved. He wull gang ïn an oot, an fin guid gress.  Tha thief jist cums fer tae wreck an rob an kïll; A hae cum that the' micht hae life, an hae ït ower an abain. A be tha guid shepherd. Tha guid shepherd gies hïs ain life fer tha sheep.  Tha hired han ïs no tha shepherd, an he daesnae own tha sheep ether. Sae whan he sees a wolf cumin, he rins aff an leas thaim. An then tha wolf lays hoult o tha flock an skails ït.  Tha man rins awa, fer he ïs a hired han an he cares naethin fer tha sheep.  A be tha guid shepherd; A ken ma sheep an ma sheep ken me - jist laik tha Faither kens me an A ken tha Faither - an A gie ma ain life fer tha sheep.  A hae ither sheep that daesnae belang tae thïs ree. A maun brïng thaim forbye. The'll tak heed o ma voice anaa, an thair wull be yin hirsle an yin shepherd.  Tha raison ma Faither loves me ïs thïs: A gie up ma ain life - jist fer tae tak ït bak agane.  Naebodie taks ït frae me, but A gie ït up o ma ain wull. A hae tha thortie tae gie ït up, an A hae tha thortie tae tak ït bak agane. Thïs ïs tha chairge A hae got frae ma Faither.” Becas o whut he saed, tha Jews wur at odds wi yin anither yit agane.  Monie o thaim saed, “He's bin tuk ower wi a divil, an he's haiverin! Whut wud ye lïsten tae hïm fer?”  But ithers saed, “Thon's no tha wurds o a man taen ower wi a divil. Cud a divil apen tha een o tha blin?” Roon cum tha Faist o Dedication . It wus wuntèrtim, an Jesus wus ïn tha Temple gruns, waakin alang unnèr Solomon's Airches.  Tha Jews gethert roon Jesus, quïzzin hïm, “Hoo lang wull ye keep iz wunnèrin? We'r deein tae fin oot. If ye'r tha Christ, tell iz strecht!”  Jesus reponed, “A hae aareadie toul ye, but yis dïnnae believe me. Tha warks A dae ïn ma Faither's name baks me up, but tha raison yis dïnnae believe me ïs that ye'r no ma sheep.  Ma sheep hears ma caa; A ken thaim, an the' follae me.  A gie thaim ayelastin life, an the' wull niver perish; naebodie can wheek thaim oot o ma han.  Ma Faither, that gien thaim tae me, ïs ower ocht; naebodie can wheek thaim oot o ma Faither's han.  Me an tha Faither ïs yin.” Yinst mair tha Jews gethert stanes fer tae clod hïm.  But Jesus toul thaim, “A hae showed ye onie amoont o guid warks wrocht bi tha Faither. Whut yin o thaim ir ye stanein me fer?”  “We'r no stanein ye fer ocht o thaim,” tha Jews reponed, “but fer blesphemie! You ir jist an ordinarie man, an yit ye mak yersel oot tae be God.”  Jesus answert thaim, “Is ït no writ ïn yer ain Laa: ‘A hae toul ye, yis ir gods’?  Noo, ïf he caad thaimins that tha wurd o God cum tae, ‘gods’ - an mine you, tha Scrïptures stan fer iver an aye - whut aboot tha yin that tha Faither set apairt as hïs verie ain an sent ïntae tha warl? A saed, ‘A be God's Sinn’, an fer that yis chairge me wi blesphemie?  If A'm no daein tha thïngs ma Faither daes, then dïnnae believe me.  But ïf A dae thaim, tha mair ye dïnnae believe whut A tell ye, jist believe whut tha warks thairsels tells ye. That wye yis'll unnèrstan fer shair that tha Faither ïs ïn me, an me ïn tha Faither.”  Agane the' tried tae lay houl o hïm, but he gien thaim tha slip! Eftèr that, Jesus gaed bak ower tha Joardan tae tha place whar Jhone baptised at tha furst. He stapt thonner a wee while,  an monie fowk cum tae hïm. The' saed, “Fer aa that Jhone niver daen onie mïraclis signs, iveriethin Jhone saed aboot thïs man wus tha truith.”  An ïn thon place monie fowk püt thair faith ïn Jesus. Thair wus thïs man the' caad Lazarus an he wusnae verie weel. He wus frae Bethanie, a wee toon whar hïs sïstèrs Mary an Mairtha leeved.  Noo thïs wus tha same Mary that poored scent on tha Loard an gien hïs feet a dicht wi hir hair. It wus hir brither that wus no weel.  Sae tha twa sïstèrs sent wurd tae Jesus, sayin, “Loard, tha yin ye love ïs seeck.”  Whaniver Jesus heerd tell o ït, he saed, “Thïs ailment wull no enn up wi hïm deein. Na, ït's fer tha glorie o God, an fer tha Sinn o God tae get tha glorie oot o ït.” Mairtha an hir sïstèr an Lazarus wus aa loved bi Jesus,  sae tha mair he heerd Lazarus wusnae weel, he stapt fer twa mair days whar he wus at.  Then eftèr thïs he toul hïs follaers, “Cum on an we'll gang bak tae Judea.”  “But Rabbi,” the' saed, “a wee while bak thaim Jews wus gaun tae stane ye, an noo ye'r fer gaun bak thonner?”  Jesus saed, “Is thair no twal oors o daylicht iverie day? If ye waak ïn tha braid daylicht ye'll no thrip an faa, fer ye can see bi tha licht o thïs warl.  It's whan ye'r waakin bi nicht that ye thrip up, fer ye hinnae tha licht ïn ye.”  Eftèr he saed thïs, he went on, “Oor freen Lazarus ïs jist sleepin; but A'm awa fer tae waaken hïm up.”  Hïs follaers reponed, “Weel Loard, ïf he's jist haein a sleep, he'll shuin be on tha men.”  Hïs follaers thocht he wus taakin aboot ordinarie sleep, but Jesus wus mainin Lazarus wus deid.  Sae then he toul thaim strecht, “Lazarus ïs deid.  An fer your sake, A'm gled A wusnae thair, sae that you micht believe; cum on noo, an we'll gang til hïm.”  Then Tammas (caad Didymus ) saed tae tha ither follaers, “Cum on an we'll gang tae, sae that we can dee alang wi hïm!” Whaniver Jesus got nixt Bethanie, he fun that Lazarus haed bin fower days deid an ïn tha tomb.  Bethanie wus nearhan Jerusalem, aboot twa mile doon tha róad.  An a hale lock o Jews haed cum tae Mairtha an Mary fer tae stan bye thaim ïn tha loass o thair brither.  Whan Mairtha got wurd that Jesus wus cumin, oot she went tae meet hïm, but Mary sut ïn tha hoose.  “Loard,” Mairtha saed tae Jesus, “If you haed hae bin here, ma brither wudnae be deid.  But A ken that even noo God wull gie ye whutiver ye ax hïm.”  Jesus saed til hir, “Yer brither wull rise agane.”  Mairtha answert, “A ken he wull rise agane ïn tha resurrection, on tha hinmaist day.”  Jesus telt hir, “A be tha resurrection an tha life. Hïm that believes ïn me, tha mair he dees, yit he'll leeve agane;  an whaiver leeves an believes ïn me wull niver dee. Dae ye believe thïs?”  “Ay, Loard, A dae!” qo she. “A believe that you ir tha Christ, tha Sinn o God, tha yin we wur toul wus cumin ïntae tha warl.” An eftèr she saed that, awa she went bak hame an tuk hir sïstèr Mary tae tha yin side. “Tha Maistèr ïs here,” qo she, “an he wants ye tae cum.”  Whaniver Mary heerd that, up she got ïn a hurrie an gaed til hïm.  Noo Jesus haednae yit got tha lenth o tha vïllage, but wus still bak at tha spot whar Mairtha haed met up wi hïm.  Tha Jews that wus thair ïn tha hoose tae offer Mary sorra fer hir trouble, whaniver the' saa tha quïck she got up an went oot, up they got as weel an went oot eftèr hir, jalousin she wus awa tae tha tomb tae greet thonner.  Sae Mary got tae whar Jesus wus at, an whaniver she saa hïm, she faad doon at hïs feet an she saed, “Loard, ïf you haed hae bin here, ma brither wudnae be deid!”  Whan Jesus saa hir greetin, an aa tha Jews that wur cum alang wi hir greetin forbye, he wus vext ïn hïs spïrit, an he wus hairt sair.  “Whar hae yis püt hïm?” saed he. “Cum an see, Loard,” the' toul hïm.  Wi that, Jesus begun tae greet.  Tha Jews saed, “See tha much he loved hïm!”  But some o thaim saed, “If he cud apen tha een o thon blin man, cud he no hae kep thïs man frae deein?” Jesus cum tae tha tomb an hïs hairt wus troublet agane. It wus a cave wi a stane püt ower ïts mooth.  “Tak tha stane awa,” qo he. “But Loard,” saed Mairtha, tha deid man's sïstèr, “bi noo ït wud stink ye oot, fer he's ïn thair thïs fower days.”  Wi that Jesus saed, “Dïd A no tell ye that ïf ye believed, ye wud see tha glorie o God?”  Sae the' shïftit tha stane, an Jesus lukt up tae heiven abain an he saed, “Faither, A gie ye thenks that ye hae heerd me.  Ye hear me ayewyes, A know that; but A hae saed aa thïs fer tha guid o tha fowk stud here. Sae the' micht believe that you sent me.”  Whaniver he saed that, Jesus caad oot at tha tap o hïs voice, “Lazarus, cum on oot!”  An lo an behoul, tha deid man dïd cum oot, hïs hans an feet lapt wi strïps o linen, an a cloot roon hïs face. Jesus toul thaim, “Tak tha grave claes aff hïm, an let hïm gang.” Wi that, monie o tha Jews that wur cum tae be at tha wake wi Mary, whaniver the' saa whut Jesus dïd, the' püt thair faith ïn hïm.  But ithers amang thaim went an toul tha Pharisees whut Jesus haed daen.  An sae tha heid preeshts an tha Pharisees caad tha Cooncil thegither. “Is thïs no a hanlin? Whut'll we dae?” the' axt. “Fer thon man's daein a hale wheen o mïraclis signs.  If we let hïm aff wi ït, tha nixt thïng the'll aa believe on hïm, an then tha Romans'll cum an dae awa wi baith oor halie place an oor kintrie on iz.”  An then yin o thaim bi tha name o Caiaphas, that wus Heich Preesht thon yeir, spauk oot, “Yis ken naethin ava!  Ye dïnnae unnèrstan that ït wud be fer tha best ïf yin man deed fer aa tha fowk, ay, faur bettèr ner fer tha hale kintrie tae be wiped oot!”  He dïdnae say thïs o hïs ain accoard, but as Heich Preesht thon yeir he foretelt that Jesus wud dee fer tha hale nation.  An no jist fer thon nation, but fer aa tha skailt childèr o God, tae brïng thaim thegither an mak thaim yin.  Sae frae that day an oor the' collogued thegither tae dae hïm ïn. An eftèr that Jesus wudnae cum oot ïn tha apen onie mair amang tha Jews. Rether he tuk hissel aff tae a pairt o tha kintrie nearhan tha wuldèrness, tae a toon bi tha name o Ephraim; an he stapt ower thair wi hïs follaers. Whaniver ït wus near time fer tha Passower Faist, monie fowk frae tha kintrie went up tae Jerusalem fer tae get thair rïtual waash afore tha Passower.  The' kep lukkin fer Jesus, an as the' stud roon ïn tha Temple gruns, the' axt yin anither, “Dae ye thïnk, ïs he fer cumin tae tha Faist ava?”  But tha heid preeshts an Pharisees haed gien oardèrs that ïf oniebodie fun oot tha wharaboots o Jesus, the' maun let thaim know, sae as the' cud hae hïm lïftit. Sïx day afore tha Passower, Jesus cum tae Bethanie whar Lazarus leeved, hïm Jesus haed ris frae tha deid.  The' wur houlin a dennèr thonner fer Jesus. Mairtha wus sarvin at ït, an Lazarus wus yin o thaim roon tha boord wi Jesus.  Weel, Mary tuk aboot a pint o pure nard, a scentit oyle that coast bïg money, an she poored ït ower Jesus's feet an gien thaim a dicht wi hir hair. An tha hoose wus fu o tha sweet scent o tha oyle.  But yin o hïs follaers, Judas Iscariot, hïm that wud bethray hïm latèr on, he wus agin ït.  “Hoo cum thïs oyle wusnae soul an tha catter gien tae tha puir? It'd tak ye a year tae wark fer that!”  He dïdnae say that oot o peetie fer tha puir, but becas he wus a thief. He kep tha siller-pooch an he jist dïppt ïntae ït fer hïs ain use whan he wantit.  “Lea hir be,” Jesus reponed, “she wus supposed tae keep thïs scent bak fer ma layin oot tae be buriet.  Fer tha puir ye'll aye hae wi yis, but ye'll no aye hae me.” Bi noo a bïg thrang o Jews haed gethert whaniver the' fun oot that Jesus wus thair. The' wurnae cum jist on accoont o Jesus, but wur lukkin a wee skellie o Lazarus forbye, hïm that Jesus haed ris frae tha deid.  Sae tha heid preeshts collogued thegither tae kïll Lazarus as weel,  Fer ït wus ower tha heid o hïm that monie o tha Jews wur noo pittin thair faith ïn Jesus. Tha nixt day, a bïg thrang o fowk that haed cum fer tha Passower heerd wurd that Jesus wus makkin hïs róad fer Jerusalem.  An the' tuk brenches o palm-trees an oot the' went tae meet hïm, cryin, “Hosanna! Blisst be tha Yin that cums ïn tha name o tha Loard! Blisst be tha Kïng o Israel!” Jesus fun a young cuddie, an sut on ïts bak, jist laik ït's writ doon, “Dïnnae be feart, O Dochtèr o Zion, Luk see, yer kïng ïs cumin, Sut on a young cuddie.” At tha stairt, hïs follaers dïdnae unnèrstan aa thïs. It wusnae tae eftèr Jesus cum ïntae hïs glorie that the' twigged that thaim thïngs wus writ aboot hïm an haed happent tae hïm.  Noo tha crood that wus wi hïm whaniver he caad Lazarus frae tha tomb an ris hïm frae tha deid wus taakin aboot ït aa ower tha kintrie;  an that wus why sitch a crood o fowk went oot fer tae meet hïm, acause the'd heerd aboot tha mïraclis sign he'd daen.  Sae tha Pharisees collogued amang thairsels, “Luk, we'r gettin naewhar wi thïs. Tha hale warl's rinnin eftèr hïm!” Noo thair wus some Greeks amang tha fowk that haed cum up fer tha Passower.  The' made an approach tae Phïlip, wha cum frae Bethsaida ïn Galilee. “Sïr,” the' saed, “we'r lukkin tae hae a wurd wi Jesus.”  Aff Phïlip went an toul Andra; an then Andra an Phïlip thegither telt Jesus. Tha answer Jesus gien wus thïs: “Noo's tha time fer tha Sinn o Man tae cum ïntae hïs glorie.  Here's tha truith o ït. Less an ear o seed-coarn draps doon ïntae tha grun an dees, ït jist stays on ïts lane. But ïf ït dees, ït maks a hale lock o seeds.  Hïm that's ower fand o hïs ain life wull loass ït, but hïm at haes nae gra fer leevin ïn thïs warl, wull keep hïs life fer iver an aye.  Oniebodie that wants me as thair maistèr maun follae me; an whar A'm at, ye'll fin ma sarvint thonner forbye. Ma Faither wull gie honour tae hïm that sarves me. An noo ma hairt ïs sair annoyt; whut am A tae say? ‘Faither, save me frae thïs oor’? Na, fer ït wus fer thïs verie raison that A'm cum tae thïs oor.  Faither, glorie be tae yer name!” An wi that a voice cum frae heiven, an ït saed, “A hae gien ït tha glorie, an A'll gie ït tha glorie agane.”  Whaniver tha crood thonner heerd ït, the' thocht ït wus a rummle o thunnèr; but ithers saed ït wus an angel taakin wi hïm.  Jesus saed, “Thon voice wus fer your guid, no fer mine.  Noo ïs tha time o judgemen fer thïs warl; noo tha prince o thïs warl wull be driv oot.  But whaniver A'm lïftit up frae tha irth, A wull draa iveriebodie tae masel.”  He saed thïs tae pit ït oot ïn tha apen whut wye he wus gaun tae dee.  Tha crood saed, “Oor Laa tells iz that tha Christ wull bide fer iver, sae hoo cum ye can say, ‘Tha Sinn o Man maun be lïftit up?’ Thïs ‘Sinn o Man’, wha wud he be oniehoo?”  Wi that, Jesus toul thaim, “Yis wull hae tha licht jist a wee while lang'r. Waak ïn tha licht whaniver ye hae ït, afore tha mirk cums doon on ye. Thaim that waak ïn tha mirk dïnnae ken whar the'r fer.  Pit yer trust ïn tha licht as lang as ye hae ït, sae as ye can becum childèr o tha licht.” Whan Jesus wus daen taakin, he went awa an hud hissel frae thaim. Tha mair Jesus wrocht aa thae mïraclis signs afore thaim, the' still wudnae believe ïn hïm.  That wus tae brïng aboot whut Isaiah tha proaphit haed saed: “Loard, whar ir tha yins that hae tuk oor wurd tae hairt, An wha ir tha yins that hae wutnesst your pooer?” But the' wurnae able tae believe, fer laik Isaiah says ïn anither pairt: “He haes made thair een blin an turnt thair hairts tae stane, Sae the' can see naethin wi thair een, ner unnèrstan ocht wi thair hairts, Ner turn, fer me tae hail thaim.” Isaiah wus taakin aboot Jesus whaniver he saed thïs; he lukt aheid an foresaa hïs glorie.  Wi aa that, thair wus monies a yin dïd believe ïn hïm, even amang tha heidyins. But the' wudnae own up tae thair faith afore tha Pharisees, fer fear o bein püt oot o tha Meetin Hoose.  Fer the' wur mair keen on bein weel thocht o bi men ner bi God. Then Jesus caad oot, “Whan a bodie haes belief ïn me, he daesnae jist believe ïn me masel, but ïn tha Yin that sent me.  Hïm that sees me, sees tha Yin that sent me.  A'm cum ïntae tha warl as a licht, sae that naebodie that believes ïn me shud bide ïn tha dairk.  Anent oniebodie that haes heerd ma wurds, but daesnae houl tae thaim, A'm no fer makkin judgemen on hïm. Fer A dïdnae cum ïntae tha warl tae judge ït, but tae save ït.  Thair ïs a judge fer tha yin that turns hïs bak on me an daesnae tak ma wurds tae hairt; tha verie wurds A spauk wull judge hïm on tha day o Reckonin.  Fer A wusnae taakin on ma ain accoont, but tha Faither that sent me toul me whut tae say, an hoo tae say ït.  An A know richt weel that hïs commauns aye róads tae iverlastin life. Sae ocht A say ïs jist whut tha Faither haes bïd me say.” Noo tha Passower Faist wus nearhan, an Jesus knowed that tha time wus cum fer hïm tae lea thïs warl an gang til tha Faither. Haein loved hïs ain that wus ïn tha warl, noo he apent up tae thaim tha fu meesure o hïs love.  Supper wus gettin püt oot, an tha deil haed aareadie püt tha thocht ïntae tha hairt o Judas Iscariot, sinn o Simon, tae bethray Jesus.  Jesus knowed that tha Faither haed gien aa thïngs ïntae hïs pooer, an that he wus cum frae God an wus fer gaun bak tae God;  Sae up he got frae tha supper, tuk aff hïs ooter claes, an roon hïs mïddle he lapt a dryin cloot.  Eftèr that, he teemed wattèr ïntae a boul an stairtit tae waash tha feet o hïs follaers, an gien thaim a dicht wi tha dryin cloot lapt roon aboot hïm.  He cum tae Simon Petèr, wha axt hïm, “Loard, you ir no fer waashin ma feet, ir ye?”  Jesus answert, “Ye dïnnae get whut A'm daein jist noo, but latèr on ye'll unnèrstan.”  “Na,” qo Petèr, “ye'll niver waash ma feet!” Jesus toul hïm, “Less A gie ye a waash, ye'll hae nae pairt wi me.”  “Weel, Loard,” Simon Petèr reponed, “no jist ma feet then, but ma hans an ma heid anaa!”  Jesus answert, “A bodie that haes waasht hissel aa ower, jist needs tae dae hïs feet; fer he's aareadie clain. An you follaers ir clain, sae ye ir, but thair's yin amang ye that ïsnae.”  Fer he knowed wha wud bethray hïm, an that wus fer why he saed that no iverie last yin o thaim wus clain. Whaniver he wus daen waashin thair feet, he püt hïs robe bak on an he tuk hïs place agane. “Dae yis no ken whut A hae daen fer ye?” he axt thaim.  “Yis caa me ‘Taicher’ an ‘Loard’, an ye'r richt, fer that's wha A am.  An noo that A masel, yer Loard an Taicher, hae waasht yer feet, you shud waash yin anither's feet tae.  A daen ït masel tae show yis tae dae whut A hae daen fer you.  Here's tha truith o ït. Nae sarvint ïs bïgger ner hïs maistèr, an hïm at brïngs a message ïsnae bïgger ner tha yin that sent hïm.  Noo that yis ken these thïngs, ye'll be blisst ïf ye dae thaim. A'm no taakin aboot yis aa; A ken thaimins A hae waaled. But thïs ïs tae brïng aboot whut's writ doon ïn tha halie Scrïptures: ‘Hïm that shares ma breid wi me haes turnt agin me.’  A'm tellin ye noo aforehan, sae that whaniver ït cums aboot, yis'll believe that A be tha Messiah.  Thair's no twa wyes aboot ït. Whaiver walcums oniebodie A senn walcums me, an whaiver walcums me, walcums tha Yin that sent me.” Eftèr he saed that, Jesus's spïrit wus gye vext; then he stapt an cum oot wi thïs: “A'm tellin ye strecht, yin o yis ïs fer bethrayin me!”  Hïs follaers jist gaukt at yin anither. Whutch yin o thaim wus he taakin aboot?  Yin amang thaim, tha follaer that Jesus loved, wus leant bak agin hïm.  Simon Petèr catched thon follaer's ee, an he saed, “Wha's he taakin aboot?”  Sae leanin bak agin Jesus, that follaer speered, “Loard, wha ïs ït?”  Jesus answert, “It'll be tha yin A gie thïs bït o breid tae, eftèr A hae dunkt ït ïn tha boul.” An he dunkt tha bït o breid an gien ït tae Judas Iscariot, tha sinn o Simon.  Tha mïnit Judas tuk tha breid, tha Deil wus ïn hïm. “Whut ye'r fer daein,” Jesus telt hïm, “dae ït quïck!”  But naebodie at tha supper unnèrstud tha raison Jesus toul hïm that.  Seein as Judas lukt eftèr tha siller, yins thocht Jesus wus sennin hïm fer whutiver needit bocht fer tha Faist, or tae gie sumthin tae tha puir.  Sae eftèr Judas haed taen tha bït o breid, awa he went. An ït wus tha blek o nicht. Whaniver Judas went oot, Jesus saed, “Tha Sinn o Man'll noo cum ïntae hïs glorie, an God wull get tha glorie acause o hïm.  An ïf God gets tha glorie on accoont o hïs Sinn, God wull gie glorie tae tha Sinn forbye, an He'll dae ït strecht awa!  Ma dear childèr, A wull be wi yis jist a wee while lang'r. Ye'll be lukkin fer me, an jist laik A toul tha Jews, sae A'm tellin yous noo: ‘Whar A'm fer gaun, yis cannae cum.’  A hae a new commaun tae gie yis: love yin anither. Jist as A hae loved you, that's hoo ye maun love yin anither.  An ïf ye love yin anither, tha hale warl wull see that ye'r ma follaers.” Simon Petèr axt hïm, “Loard, whar ir ye aff tae?” Jesus reponed, “Whar A'm fer, ye cannae follae me noo, but latèr on ye'll follae me.”  Petèr axt, “Loard, hoo cum A cannae follae ye noo? Shair A wud dee fer ye.”  Wi that Jesus answert, “Sae ye'd dee fer me, wud ye? Here's tha truith o ït: afore tha roostèr craas, thrie times ower ye'll say ye dïnnae ken me!” “Dïnnae let yer hairts be sair annoyt. Pit yer trust ïn God, an lippen ïn me forbye.  In ma Faither's hoose thair's monie dwallin-places. If that wusnae richt, A wudnae hae toul ye that A'm gaun tae mak a place readie fer ye, wud A noo?  An whaniver A hae got a place readie fer ye, A'll cum an tak yis bak alang wi me, sae that whar A be, we'll aa be thegither.  Yis ken whar A'm gaun, an yis ken tha róad tae whar A'm gaun.” Tammas turnt an saed til hïm, “Loard, we hae nae notion o whar ye'r fer, sae hoo cud we ken tha róad?”  Jesus reponed, “A be tha róad, an tha truith, an tha life. Naebodie cums tae tha Faither but throu me.  If ye knowed me weel, ye wud ken ma Faither as weel. Frae noo on, yis dae ken hïm an yis hae saa hïm forbye!” Phïlip saed, “Loard, show iz tha Faither an that'll be eneuch fer iz.”  Jesus answert, “Dae ye no ken me Phïlip, tha mair A hae bin amang yis aa thïs time? Oniebodie lukkin at me haes saen tha Faither. Sae hoo can ye say, ‘Show iz tha Faither’?  Phïlip, dae ye no believe that A be ïn tha Faither an tha Faither's ïn me? Tha wurds A'm taakin til yis ir no jist ma ain. Na, ït's tha Faither, leevin ïn me, wha's daein hïs wark.  Tak ma wurd fer ït whaniver A say that A be ïn tha Faither an tha Faither ïs ïn me; or at tha laist, trust me acause o tha warks yis hae saen me daein. Noo here's tha truith o ït, oniebodie that pits thair faith ïn me wull dae tha same warks that A dae. Ay, an he'll dae faur bïgger thïngs ner thon, fer A'm gaun tae be wi ma Faither.  An A'll dae whutiver ye ax ïn ma name, sae as tha Sinn micht brïng glorie til tha Faither.  Ye can ax me fer ocht ïn ma name, an A wull dae ït. If ye love me, ye wull dae whut A bïd ye.  An A wull ax tha Faither, an he wull gie yis an Indwallin Guide, tae be wi yis fer aye -  ït's tha Spïrit o truith A'm taakin aboot. Tha warl cannae tak hïm ïn, fer ït nether sees hïm ner kens hïm. Yous wull ken hïm but, fer he leeves wi ye noo an he'll dwall ïn ye latèr on. A'll no lea yis laik orphan weans; A wull cum tae ye.  Afore lang, tha warl wull no see me nae mair, but yous'll see me. Acause A leeve, yous'll leeve forbye.  Cum thon day, you'll be shair that A be ïn ma Faither, an you ir ïn me, an A am ïn you.  Whaiver taks ma commauns tae hairt an keeps thaim, thon's tha yins that love me. Thaim that love me wull be loved bi ma Faither, an forbye A wull love thaim an show masel tae thaim.”  Wi that Judas - no Judas Iscariot but - he speered, “But Loard, hoo cum ye'r ettlin tae show yersel jist tae iz an no tae tha hale warl?”  Jesus gien tha answer, “If oniebodie loves me, he daes whut he haes lairnt frae me. Ma Faither wull love hïm, an we wull cum tae hïm an mak oor hame wi hïm.  Hïm that daesnae love me wull no dae whut A hae toul hïm. These wurds ye hear ir no ma ain; the' belang tae tha Faither that sent me. A hae toul yis thae thïngs, while A'm still here amang yis.  But tha Indwallin Guide, tha Halie Spïrit, that tha Faither wull senn tae tak ma place, he wull lairn yis aa thïngs an brïng bak tae mine iveriethin A hae toul ye.  Peace A lea wi ye, ma peace A gie ye. A dïnnae gie ye ocht tha wye tha warl gies. Dïnnae let yer hairts be annoyt an dïnnae be afeart.  Ye heerd me tellin ye, ‘A'm leain ye an A'm cumin bak til yis’. If ye loved me, ye wud be gled that A'm fer gaun tae tha Faither, fer tha Faither ïs mair bïgger ner me.  A hae telt ye thïs noo afore ït cums aboot, sae as whaniver ït happens, ye wull believe.  A'm fer taakin tae ye nae mair ner a wee bït lang'r, fer tha prince o thïs warl ïs cumin. He haes nae pooer ower me,  but A'll dae whut aa ma Faither bïds me dae, sae as tha warl micht lairn that A love tha Faither. Weel, cum on noo, we'll be up an awa!” “O a truith, A be tha richt vine. An ma Faither ïs tha gairdner.  He haes iverie brench cut aff o me that haes gien nae fruit. An iverie brench that daes gie fruit he faces bak a weethin sae that ït fruits aa tha mair.  Yous ir aareadie faced on accoont o tha wurd A hae spauk tae ye.  Bide ïn me an A wull bide ïn you. Nae brench can gie fruit ïts lane; ït maun be growein oot o tha vine or ït cannae leeve. An nether can yous gie fruit less ye bide ïn me.  A be tha vine, yous ir tha brenches. If a man bides ïn me, an me ïn hïm, he wull gie fruit ower ocht; apairt frae me ye can dae naethin ava.  If a bodie daesnae bide ïn me, he ïs laik a brench that ïs redd oot an wuthers up an dees; sitch brenches ïs gethert up an coupt ïntae tha fire an brunt.  If ye bide ïn me an ma wurds bide ïn you, ax fer ocht ava ye want, an ït wull be gien til ye.  That's tae tha glorie o ma Faither, that ye'r brustin wi fruit, showin yersels tae be ma follaers.  Jist as tha Faither haes loved me, sae A hae loved you. Bide noo ïn ma love.  If yis dae ma bïddin, ye wull bide ïn ma love, jist laik A masel hae daen ma Faither's bïddin an bide ïn hïs love.  A hae toul ye aa that, sae as ma joy maun be ïn you, ay, an that yer joy maun be fu an skailin. Here's ma commaun. Love yin anither laik A hae loved yous.  Thair's nae bodie haes mair love ner thïs, that he wud dee fer hïs freens.  You ir ma freens ïf ye dae ma bïddin.  Nae mair dae A caa yis sarvints, fer a sarvint daesnae ken ocht o whut hïs maistèr's at. Na, A hae caad yous freens acause iveriethin A hae lairnt frae ma Faither A hae taicht yous as weel.  You dïdnae waal me, na, fer A waaled you, an appointit ye tae gang an bair fruit - fruit that wull last fer aye. An then tha Faither wull gie ye ocht ye ax fer ïn ma name.  Here's whut A bïd ye: love yin anither. If tha warl haits ye, hae mine that ït haitit me furst.  If ye belanged tae tha warl, ït wud love ye as ïts ain. Aa tha same, ye dïnnae belang tae tha warl, but A hae waaled ye oot o tha warl. Thon's tha raison tha warl haits ye.  Hae mine o tha wurds A telt ye: ‘Nae sarvint ïs bïgger ner hïs maistèr.’ If the' haed ït ïn fer me, the'll hae ït ïn fer you forbye. If the' daen ma bïddin, the' wull dae yours as weel.  The'll dail wi ye thon wye acause o ma name, fer the' dïnnae ken tha Yin that sent me.  If A haednae cum an taakt tae thaim, the' wudnae be guiltie o wrangdaein. Hooaniver, the' hae nae caa fer thair sïn noo!  Hïm that haits me haits ma Faither forbye.  If A haednae daen wunnèrfu warks amang thaim laik naebodie else daen, the' wudnae be guiltie o sïn. But the' hae saa thaim, an still an aa, the' hae haitit baith me an ma Faither.  Thïs ïs tae brïng aboot whut ïs writ ïn thair Laa: ‘The' haitit me, an the' haed nae caa fer ït.’  But A'll be sennin yis tha Indwallin Guide frae tha Faither - tha Spïrit o Truith. He'll gang oot frae tha Faither, an whaniver he cums he wull gie wutness aboot me.  An yous maun gie wutness forbye, fer yous hae bin alang wi me richt frae tha verie stairt.” “A telt ye aa thïs sae that yer faith wull no be shuk.  The' wull pit ye oot o tha Meetin Hooses; ay, tha day ïs cumin whan oniebodie that kïlls ye wull thïnk the'r daein God's wark.  An the' wull dae tha laik o thon becas the' hinnae knowed tha Faither ner me.  A hae telt ye thïs, sae as whaniver tha time cums an the' happen, ye'll mine that A gien ye warnin. A dïdnae tell ye at tha stairt, fer A wus still wi ye. Noo A'm awa tae hïm that sent me, an yit nane o yis haes axt me, ‘Whar ir ye aff tae?’  Na, but becas A hae toul yis these thïngs, yer hairts ïs fu o sorra.  But tae tell ye tha truith, ït's fer yer ain guid that A'm gaun awa. Fer less A gang awa, tha halie Guide wull no cum til yis; but ïf A gang, A wull senn hïm tae ye.  Whaniver he cums, he wull show tha warl that ït's ïn tha wrang anent its sïn, anent bein richt, an anent judgemen.  Anent sïn, becas the' dïnnae believe ïn me;  anent bein richt, becas A'm gaun tae tha Faither, whar ye'll no see me onie mair;  an anent judgemen, acause tha prince o thïs warl noo stans condemned bi God. A hae a hale lock mair tae tell ye, mair ner yis cud thole jist noo.  But whaniver tha Spïrit o Truith cums, he wull guide yis ïntae aa tha truith. He'll no spake on hïs ain, he'll tell ye jist whut he hears, an he'll tell ye whut ïs yit tae cum aboot.  He wull brïng glorie tae me bi takkin frae whut ïs mine an makkin ït knowed til yis.  Aa that belangs tae tha Faither ïs mine. Noo, thon's tha raison A telt ye tha Spïrit ïs fer takkin frae whut ïs mine an wull mak ït knowed til ye.” In a wee while ye'll no see me onie mair, an then eftèr anither wee bït, yis wull see me.  Some o tha follaers saed tae yin anither, “Whut's he taakin aboot, ‘In a wee while ye'll see me nae mair, an then eftèr anither wee bït, yis wull see me,’ an, ‘Fer A'm awa tae tha Faither’?”  The kep rhymin, “Whut's he taakin aboot, ‘a wee while’? We dïnnae unnèrstan whut he's on aboot!”  Jesus saa the' wur lukkin tae ax hïm aboot ït aa, sae he saed tae thaim, “Ir ye speerin yin anither aboot me sayin, ‘In a wee while ye'll see me nae mair, an then eftèr anither wee bït, yis wull see me’?  Weel here's tha truith o ït, you wull be greetin an murnin whan tha warl ootbye ïs blythesum. You'll be hairt-sair, but yer sorra wull turn ïntae joy.  A wumman haein a wean ïs wile sair, fer hir time ïs cum; but whaniver hir babbie's boarn, she haes nae mair mine o tha ang'uish acause o hir joy that a wean ïs boarn ïntae tha warl.  Samewyes wi yous: noo's your time o sorra, but A wull see yis agane an yer hairts wull be sïngin fer joy, an naebodie wull tak yer joy awa frae ye.  Cum that day an yis'll no ax me ocht onie mair. Here's tha wye o ït strecht: ma Faither wull gie ye oniethin ye ax fer ïn ma name.  Up tae noo, yis hinnae axt fer ocht ïn ma name. Ax an ye'll hae ït gien, an yer hairts wull be fu o joy. Ma wye o yarnin wi ye aboot these thïngs haes bin tae halp ye pictèr ït aa; tha day ïs cumin that A'll no taak ïn pictèrs onie lang'r, but A'll tell ye strecht aboot ma Faither.  Cum that day, yis'll ax ïn ma name. Noo A'm no sayin A wull then ax tha Faither for ye.  Na, tha Faither hissel loves ye acause yis hae loved me an hae believed that A cum frae God.  Ay, A hae cum frae tha Faither ïntae tha warl; noo A'm leain tha warl an gaun bak tae tha Faither.” Wi that Jesus's follaers saed, “Noo ye'r taakin plain taak wi'oot yarns an pictèrs!  Noo we unnèrstan that you ken iveriethin an that ye hae nae need o fowk quïzzin ye. Frae thïs we believe that ye hae cum frae God.”  “At lang last yis believe!” Jesus answert.  “But tha day wull cum - an ïn fect ït's here noo - whaniver ye'll be skailt, iverie yin o yis tae yer ain hame. Yis'll lea me aa on ma ain. Yit A'm no ma lane, fer ma Faither ïs wi me.  A telt ye aa thon sae that ïn me yis can hae peace. In thïs warl ye wull hae nae enn o bother. But dïnnae be doon-hairtit got. Cheer up! A hae tha warl owercum.” Eftèr these wurds, Jesus lukt up abain tae heiven. “Faither”, he saed, “tha time ïs cum. Gie glorie tae yer Sinn, sae as yer Sinn can gie glorie bak tae yersel.  Fer ye hae gien hïm pooer ower aa tha fowk sae he micht gie ayelastin life tae aa thaim ye hae gien hïm.  Noo thïs ïs ayelastin life: that the' can know you, tha yin true God, an Jesus Christ, that ye hae sent.  A hae brocht ye glorie here on irth bi gettin aa tha wark daen ye gien me fer tae dae.  An noo, Faither, brïng me up ïntae tha glorie A haed wi ye afore tha warl begun.” “A hae made ye known tae thaim that ye gien me oot o thïs warl. The' wur yours, ye gien thaim tae me, an the' hae kep yer wurd.  Noo the' ken that iveriethin A hae frae your han cums frae you o a truith.  Fer A gien thaim tha wurds ye gien tae me an the' tuk thaim tae hairt. Weel the' wut that A cum frae you, an the' believe that ye sent me.  A mak a prayer fer thaim. A'm no prayin fer tha warl, but fer thaim ye hae gien me, fer they belang tae you.  Aa thaimins A hae ïs yours, an aa thaim you hae ïs mine. An glorie ïs cum tae me throu thaim.  A wull bide ïn tha warl nae lang'r, but they ir ïn tha warl yit, an A'm fer cumin tae you. Halie Faither, luk eftèr thaim bi tha pooer o yer name - tha name ye gien me - sae the' can be yin laik we be yin.  Whaniver A wus wi thaim, A lukt eftèr thaim an kep thaim safe an siccar bi tha name ye gien me. Nane haes bin loast apairt frae tha yin duimt tae be desthroyt, sae as whut wus writ ïn tha Scrïptures micht cum aboot.  A'm cumin tae ye richt awa, but A'm taakin aboot thïs jist noo whan A'm still ïn tha warl, sae as the' can hae tha fu meesure o ma joy ïn thair hairts.  A hae gien thaim yer wurd an tha warl haes haitit thaim, fer the'r nae mair o thïs warl ner A be.  Ma prayer ïsnae that ye tak thaim oot o tha warl, but that ye keep thaim safe frae tha wïckit yin.  The'r no o thïs warl, jist laik A'm no o ït.  Set thaim apairt an keep thaim halie bi tha truith; your wurd ïs truith.  Laik ye sent me ïntae tha warl, A hae sent thaim ïntae tha warl.  A set masel apairt fer you on thair accoont, sae as the' can be made perfait halie bi your truith anaa. Ma prayer ïsnae jist fer these follaers thairsels. A mak a prayer forbye fer aa thaim at wull cum tae believe bi wye o thair message;  that the' wull aa be yin, Faither, jist laik you ir ïn me an A be ïn you. Let thaim be ïn iz as weel, sae that tha warl micht believe that ye hae sent me.  A hae gien thaim tha glorie that ye gien me, sae the' can be yin laik we ir yin.  Me ïn thaim, an you ïn me. Let thaim be aa yin thegither as a wutness tae tha hale warl that you sent me, an loved thaim jist laik you hae loved me.  Faither, A'm lukkin fer thaim that ye gien me tae be wi me whar A am tae be, an tae see ma glorie, tha glorie ye hae gien me acause ye loved me afore tha warl wus stairtit.  O Faither, you that aye daes whut's richt, tha mair tha warl daesnae ken ye, A ken ye; an these follaers o mine ken that ye hae sent me.  A hae showed ye tae thaim apenlie, an wull keep on makkin ye knowed tae thaim, sae as tha love ye hae fer me can be ïn thaim an that A can be ïn thaim masel.” Whaniver he wus daen prayin, Jesus tuk hïs follaers athort tha Kidron Glen. On tha ither side thair wus an olive gairden, an hïm an hïs follaers went ïntae ït.  Noo Judas, hïm that wus fer bethrayin hïm, knowed tha place, fer Jesus aye cum thegither thonner wi hïs follaers.  Sae Judas cum tae tha gairden at tha heid o a clatter o sodgers, an Temple gairds sent bi tha heid preeshts an tha Pharisees. The' haed weapons on thaim an the' wur houlin bleezin torches an lamps.  But Jesus knowed fine weel whut aa wus fer happenin tae hïm, sae he cum forrit an axt thaim, “Wha ir ye eftèr?”  “Jesus o Nazareth,” the' reponed. “A be hïm,” qo he. (An Judas tha bethrayer wus stud thonner alang wi thaim.)  Whaniver Jesus saed, “A be hïm,” the' bakt awa an faad tae tha grun.  Yinst mair he axt thaim, “Wha ir ye eftèr?” An the' saed, “Jesus o Nazareth.”  “A toul ye that A be hïm,” Jesus answert. “If ït's me yis ir lukkin fer, then lea these men alane an let thaim gang.”  Noo that aa happent sae as tha wurds he haed spauk wud cum aboot: “A hinnae loast yin o thaim ye gien me.”  Wi that Simon Petèr, that haed a sword on hïm, pued ït oot an hut tha sarvint o tha Heich Preesht, cuttin aff hïs richt lug. (The' caad tha sarvint Malchus.)  Jesus oardèrt Petèr, “Pit yer sword awa ïn ïts skebbard! Shud A no drïnk frae tha bicker tha Faither haes gien me?” An sae tha squad o sodgers wi thair offysher, an tha Temple gairds o tha Jews that wus alang wi thaim, tuk houl o Jesus. The' tyed hïm up,  an furst o aa brocht hïm afore Annas, faither-ïn-laa tae Caiaphas that wus tha Heich Preesht thon yeir.  Caiaphas wus hïm that haed toul tha Jews afore, ït wud be guid ïf yin man wud dee fer tha hale nation. Simon Petèr an anither follaer waakt a wyes behin Jesus. Acause thon follaer wus akwant wi tha Heich Preesht, he wus allooed tae gae wi Jesus ïntae tha verie coortyaird o tha Heich Preesht;  But Petèr haed tae houl on ootbye at tha dure. Tha ither follaer, that wus akwant wi tha Heich Preesht, cum bak oot an haed a wee wurd wi tha lass that wus on tha dure, an brocht Petèr ïn.  “Ye wudnae be yin o hïs follaers, wud ye?” tha sarvin lass on tha dure axt Petèr. He answert, “Na, A'm no.”  Thair wus nae heat ïn tha air, an tha sarvints an tha temple gairds wur stud roon thïs bleeze the' haed lït fer tae keep oot tha coul. Petèr wus stud wi thaim forbye, wairmin hissel. Whan aa thïs wus gaun on, tha Heich Preesht speered Jesus aboot hïs follaers an whut he wus taichin thaim.  “A hae spauk oot ïn tha apen tae yin an aa,” Jesus reponed. “A aye taicht ïn Meetin Hooses or ïn tha Hoose o God, whar aa tha Jews cum thegither. A saed naethin behin shut dures.  Whut ir ye quïzzin me fer? Ax thaim that heerd me. Shair they wud ken whut A saed.”  Whaniver Jesus saed that, yin o tha gairds got ang'rie an he hut hïm on tha face. “Dïnnae taak bak tae tha Heich Preesht laik that!” qo he.  “If A hae saed sumthin wrang,” Jesus saed, “jist tell me whut ït wus. If A wus tellin tha truith but, whut dïd ye hut me fer?”  Still tyed up, Jesus wus sent bi Annas tae Caiaphas tha Heich Preesht. Noo as Simon Petèr wus stud wairmin hissel, the' axt hïm agane, “You wudnae be yin o thaim follaers o hïs, wud ye?” Petèr denied ït tae thair face, sayin, “Na, A'm naethin o tha soart!”  But yin o tha Heich Preesht's sarvints, a freen o tha man that Petèr haed cut tha lug aff, he pued Petèr up an saed, “Dïd A no see ye wi hïm ïn tha olive gairden?”  Yinst mair Petèr denied ït, an at that verie mïnit, a roostèr craad. An sae tha Jews convoyed Jesus frae Caiaphas tae tha palace o tha Roman Guviner. Bi noo ït wus earlie ïn tha moarnin, an sae as tae keep thairsels richt an no be sullied, tha Jews wudnae gang ower tha palace dure; the' wantit tae be fït tae ait tha Passower.  Sae Pilate cum oot tae thaim an axt, “Whut's tha chairges brocht agin thïs man?”  “If he wurnae a laa brekker,” the' answert, “we wudnae a hannit hïm ower til ye.”  Pilate toul thaim, “Tak hïm yersels an judge hïm wi yer ain laas.” “But we hae nae richt tae pit oniebodie tae deith,” tha Jews argyid.  Aa thïs wus saed, sae as tha wurds Jesus haed spauk aboot hoo he wud dee wud cum tae pass. Wi that Pilate went bak ben tha palace, sent fer Jesus, an axt hïm, “Ir you tha Kïng o tha Jews?”  “Wud that be a notion o yer ain?” Jesus answert, “Or haes ithers bin taakin til ye aboot me?”  “Am A a Jew?” Pilate reponed, “It wus yer ain fowk an yer tap preeshts that hannit ye ower til me. Whut ïs ït ye hae daen?”  “Ma kïngdom,” qo Jesus, “ïsnae o thïs warl. If ït wus, ma gairds wud fecht tae stap me bein lïftit an brocht ïn afore tha Jewish heidyins. But na, ma kïngdom ïsnae frae here.”  “Sae ye wud be a kïng, then!” saed Pilate. Jesus answert, “Ye'r richt eneuch sayin A'm a kïng. As a mettèr o fect, tha raison A wus boarn, an fer why A cum ïntae tha warl, wus tae gie wutness tae tha truith. Iveriebodie that's on fer tha truith taks tent o whut A say.”  “An whut wud tha truith be?” axt Pilate. An wi that he went oot agane tae tha Jews an toul thaim, “A can fin nae grun fer a chairge agin hïm.  But yis hae a custom tae ax me tae let yin man oot o jail iverie Passower. Dae yis want me tae let oot ‘tha Kïng o tha Jews’?”  The' yellt oot, “Na, no hïm! Gie iz Barabbas!” Noo Barabbas wus a rebel that haed tuk pairt ïn a risin. Weel, Pilate tuk Jesus awa tae be gien tha whup.  An tha sodgers plettit thoarns thegither tae mak a croon an the' set ït on hïs heid. An the' püt a purple goon on hïm.  An the' kep cumin up tae hïm tae jeer at hïm, “Lang leeve tha Kïng o tha Jews!” An the' skelpt hïm on tha face.  Yinst mair Pilate cum oot an toul tha Jews, “Luk see, A'm brïngin hïm oot til ye an A'm tellin yis agane that A can fin nae gruns fer a chairge agin hïm.”  Wi that, Jesus cum oot, wi tha croon o thoarns an tha purple goon on hïm. An Pilate saed til thaim, “Luk, thïs ïs tha man!”  Tha mïnit tha heid preeshts an tha Temple gairds saa hïm, the' shoutit oot, “Crucyfie hïm! Crucyfie hïm!” But Pilate answert, “Weel, yous can crucyfie hïm yersels, fer A can fin nae gruns fer a chairge agin hïm.”  Tha Jews wudnae budge. “We hae a laa, an owin til thon laa he maun dee, fer he ledged he wus tha Sinn o God.”  Whaniver Pilate heerd that, he wus aa tha mair feart,  an he tuk hissel bak ïntae tha palace. “Whar dae ye cum frae?” he axt Jesus, but Jesus niver saed a wurd.  “Ir you refusin tae taak tae me?” qo Pilate, “Dae ye no unnèrstan A hae tha pooer tae let ye oot or tae nail ye up on a cross?”  Jesus reponed, “Ye wud hae nae pooer ower me, nane ava, ïf ït wusnae gien til ye frae abain. On accoont o that, tha yin that hannit me ower tae ye ïs guiltie o a bïgger sïn.” Frae then on, Pilate ettled at lettin Jesus gang free, but tha Jews kep shoutin, “If ye let thïs man oot, ye'r nae freen o Caesar's. Oniebodie that maks hissel oot tae be a kïng maun be agin Caesar.”  Whaniver Pilate heerd that, he brocht Jesus oot an sut doon on tha judge's sait at a place caad tha Stane Fitpad (ïn tha Aramaic tung, ït gets “Gabbatha”).  Noo ït wus tha day fer makkin readie fer tha Passower sennicht, aboot heich nuin. “Luk, here's yer kïng!” Pilate saed tae tha Jews.  But the' shoutit, “Awa wi hïm! Tak hïm awa! Crucyfie hïm!” “Wull A crucyfie yer kïng?” Pilate axt thaim. “We hae nae kïng but Caesar,” tha heid preeshts answert.  At tha enn o ït aa, Pilate hannit hïm ower tae thaim fer tae be crucyfied. Sae Jesus wus taen awa.  Shoodèrin hïs ain cross, Jesus went oot tae tha Place o tha Skull (thon place the' caa “Golgotha” ïn tha Aramaic tung).  Thonner the' crucyfied hïm alang wi twa ithers - yin on tha yin side, an yin on tha tither, wi Jesus ïn tha mïddle.  Pilate got a wee sign made an püt ït up on tha cross wi thïs writ on ït: “JESUS O NAZARETH, THA KING O THA JEWS.”  Monie o tha Jews haed a read o thon sign, fer tha place whar Jesus wus crucyfied wus nearhan tha cïtie, an tha sign wus writ ïn tha Hebrew, tha Latin an tha Greek.  Tha heid preeshts o tha Jews wurnae plaised, an the' kep on at Pilate, sayin, “Dïnnae jist pit ‘Tha Kïng o tha Jews’ on ït, but pit ‘Thïs man saed he wus the kïng o tha Jews’!”  Pilate answert, “Whut A hae writ, A hae writ.”  Whaniver tha sodgers nailt Jesus on tha cross, the' tuk hïs claes an divïd thaim ïn fower pairts, yin apiece fer each o thaim, wi onlie hïs goon left. Hïs goon wus jist tha yin bït o claith wove frae tap tae bottom, wi nae seams ïn ït.  “We shudnae teer ït up,” the' saed, “Cum on an we'll clod dice fer ït, an see wha gets ït aa.” That happent sae as tha Scrïpture wud cum aboot whar ït wus writ: “The' divïd ma dishables amang thaim, An the' clod dice fer ma claes.” Sae that wus whut tha sodgers daen. Jesus's mither, an hïs mither's sïstèr, an Mary tha guidwife o Clopas, an Mary Magdalene, wur aa stud nixt tha cross that Jesus wus on.  Whaniver Jesus catched sicht o hïs mither thonner, an tha follaer that he loved nearhan, he toul hïs mither, “Guid wumman, thon's yer sinn thonner.”  An tae tha follaer he saed, “An thon's yer mither.” Frae that day an oor, that follaer tuk hir ïntae hïs ain hame. Eftèr thïs, knowin ïn hissel that iveriethin wus noo feenished, an sae as whut wus writ ïn tha Scrïptures micht cum aboot, Jesus saed, “A hae a druith on me.”  A crock o soor wine wus thair, sae the' wat a spongefu, püt tha sponge on a staak o hyssop, an raxt ït up tae Jesus's mooth.  Whaniver he got tha drïnk, Jesus saed, “It's feenished!” Wi that, he bood hïs heid an he gien up hïs spïrit. Noo ït wus tha day o makkin readie fer tha Passower, an tha nixt day bein a bïg, speeshel Sabbath day forbye , tha Jews wur no wantin tha bodies tae bide on tha crosses on tha Sabbath, an sae the' axt Pilate tae hae tha legs brauk an tha bodies tuk doon.  Becas o that, tha sodgers cum an brauk tha legs o tha furst man that wus crucyfied alang wi Jesus, an then tha same thïng wi tha tither.  But whaniver the' cum tae Jesus, an fun oot he wus aareadie deid, the' dïdnae brek hïs legs.  Insteed o that, yin o tha sodgers püsht a pike ïntae Jesus's side, an that brocht oot a flush o bluid an wattèr.  Tha man that saa that happen haes gien wutness o ït, an hïs ïs a true wutness. He kens that he tells tha truith an he gies wutness sae as you micht believe forbye.  Aa thïs happent sae as whut wus writ ïn Scrïpture wud cum aboot: “Nane o hïs banes wull be brauk,”  an as anither pairt o Scrïpture says, “The' wull luk on tha yin the' hae pierced.” Eftèr aa thae thïngs, a man caad Joseph o Arimathea axt Pilate ïf he cud hae tha bodie o Jesus. Noo Joseph wus a follaer, but he kep ït a saicret fer fear o tha Jews. Pilate gien hïm laive, an he cum an tuk tha bodie awa.  An alang wi Joseph wus Nicodemus, hïm that haed cum afore tae Jesus bi nicht. Nicodemus brocht wi hïm a mix o myrrh an aloes, aboot seiventie-five pun wecht.  Takkin Jesus's bodie, tha twa o thaim lapt ït ïn strïps o lïnen claith, thegither wi tha spices. Thïs wus tha rïtual tha Jews aye daen whan the' buriet fowk.  Thonner whar Jesus wus crucyfied, thair wus a gairden, an ïn tha gairden thair wus a new tomb that haed niver bin uised.  Sae seein ït wus tha Jews' Reddin-up day fer tha Passower, an seein as tha tomb wus nearhan, the' haed Jesus layed oot thonner. In tha smaa oors o tha furst day o tha week, whan thair wus nae licht yit, Mary Magdalene cum tae tha tomb an saa that tha stane haed bin taen awa frae tha apenin.  Sae she run bak tae Simon Petèr an tha ither follaer - tha yin Jesus loved - an she saed, “The' hae taen tha Loard oot o tha tomb, an we dïnnae ken whar the' hae püt hïm!”  Sae Petèr an tha ither follaer heidit aff fer tha tomb.  Tha baith o thaim wus rinnin, but tha ither follaer run mair quïck ner Petèr an got tae tha tomb furst.  He stoopit doon an keekt ïn at tha linen claiths lyin thair, but he dïdnae gan ïnbye.  Then Simon Petèr, that wus behin hïm, got thair an went strecht ïntae tha tomb. He saa tha strïps o linen lyin thonner,  forbye tha buryin cloot that haed bin roon Jesus's heid. But tha cloot wus lapt up bi ïtsel, awa frae tha linen.  Sae noo tha ither follaer, that haed got tae tha tomb furst, went inside tae. He saa iveriethin, an he believed.  (The' dïdnae unnèrstan yit frae tha halie Scrïptures that Jesus wud hae tae rise frae tha deid.)  Wi that tha follaers went bak tae thair hames. But Mary stud ootbye tha tomb greetin. An whan she wus greetin, she stoopit doon fer tae tak a luk inside tha tomb.  An she saa twa angels ïn white claes, sut whar Jesus's bodie haed bin, yin at tha heid an tha tither at tha fit.  The' axt hir, “Wumman, whut ir ye greetin fer?” “The' hae taen ma Loard awa,” qo she, “an A dïnnae ken whar the' hae püt hïm.”  Sayin that, she turnt roon an saa Jesus stud thonner, but she dïdnae twig that ït wus Jesus.  “Wumman,” qo he, “Whut ir ye greetin fer? Wha ïs ït ye'r lukkin?” She thocht ït wus tha gairdner, an she saed, “Sïr, ïf ye hae cairriet hïm awa, tell iz whar ye hae püt hïm, an A'll get hïm.”  Jesus saed til hir, “Mary!” She turnt roon tae hïm an caad oot, “Rabboni!” (that mains “Dominie” ïn tha Aramaic).  Jesus saed, “Dïnnae be hingin ontae me noo, fer A'm no yit gan bak tae tha Faither. But gang tae ma brithers an tell thaim thïs frae me: ‘A'm fer gaun bak tae ma Faither, an tae your Faither, tae ma God an tae your God’.”  Mary Magdalene went tae fin tha follaers an tell thaim tha guid news, “A hae saa tha Loard!” An she toul thaim whut he haed saed til hir. Whaniver ït wus dairk got on thon furst day o tha week, tha follaers wur thegither behin lockt dures fer fear o tha Jews. An Jesus cum an stud amang thaim. “Peace be wi yis!” qo he.  An eftèr sayin thïs, he showed thaim hïs hans an hïs side. Tha follaers wus fu o joy whaniver the' saa tha Loard.  Agane Jesus saed, “Peace be wi yis! Jist as tha Faither haes sent me, A'm sennin yous as weel.”  An wi that he breathed ower thaim an he saed, “Tak tha Halie Spïrit tae yersels!  If ye forgie oniebodie thair sïns, the'll be forgien; ïf ye dïnnae forgie thaim the'r no forgien.” Noo Tammas (that the' caad Didymus), yin o tha Twal, wusnae alang wi tha ither follaers whaniver Jesus cum.  Sae tha ither follaers toul hïm, “We hae saa tha Loard!” But he saed til thaim, “Less A behoul tha mairks o tha nails ïn hïs hans an pit ma fïng'r whar tha nails wus, an less A pit ma han ïntae hïs side, A'll niver believe ït!” A sennicht latèr tha follaers wus ïn tha hoose agane, an thïs time Tammas wus wi thaim. Tha mair tha dures wus lockt, Jesus cum an stud amang thaim an saed, “Peace be wi yis!”  An then he saed tae Tammas, “Pit yer fïng'r here. Hae a luk at ma hans. Rax oot yer han an pit ït ïntae ma side. An quït yer dootin an believe!”  Tammas saed til hïm, “Ma Loard an ma God!”  Jesus telt hïm, “Acause ye hae saa me, ye hae believed; weel fer thaim that haesnae saa, but haes believed aa tha same.” Noo Jesus wrocht a hale wheen o ither mïraclis signs ïn front o hïs follaers that's no bin recoardit ïn thïs here buik.  But these yins ir püt doon sae yis can lippen that Jesus ïs tha Christ, tha Sinn o God, an that bi believin ye can hae life throu hïm. Latèr on, Jesus appeart agane tae hïs follaers, thïs time on tha loch shore o Tiberias . Here's hoo ït happent.  Simon Petèr, Tammas (caad Didymus, tha twun), Nathaniel frae Cana ïn Galilee an tha sinns o Zebedee wur aa thegither thonner, wi twa ither follaers.  “A'm awa oot tae ketch some fïsh,” Simon Petèr toul thaim, an the' saed, “We'll gang alang wi ye.” Sae oot the' went an got ïntae tha bóat, but the' niver catched ocht ava tha hale nicht. In tha smaa oors o tha moarnin, Jesus wus stud on tha shore, but tha follaers dïdnae ken ït wus hïm.  Jesus caad oot tae thaim, “Freens, hae yis no catched onie fïsh?” “Na,” the' reponed.  “Pit yer neyt oot,” qo he, “on tha richt-han side o tha bóat an yis'll fin some.” Whaniver the' dïd, the' wurnae fït tae pu ïn tha neyt, thair wus that monie fïsh ïn ït!  An then tha follaer that Jesus loved saed tae Petèr, “It's tha Loard, sae ït ïs!” Tha mïnit Simon Petèr heerd hïm say, “It's tha Loard,” he lapt hïs ooter claes roon hissel - fer he haed taen thaim aff fer fïshin - an he lep ïntae tha wattèr.  Tha ither follaers cum alang behin hïm ïn tha bóat, pu'in tha neyt fu o fïsh, fer the' wurnae faur frae shore, nae mair ner a hunnèr yairds. Whaniver the' lannit, the' saa a fire o bleezin coals thonner wi fïsh on ït, an some breid.  Jesus saed til thaim, “Brïng some o thaim fïsh ye hae jist catched.”  Simon Petèr climmed aboord an dregged tha neyt tae tha shore. It wus fu o bïg fïsh, a hunnèr an fïftie-thrie o thaim, but tha mair ït haed sae monie, ït wusnae tore.  Jesus saed tae thaim, “Cum on an hae yer brekfast.” Nane o tha follaers dar ax hïm, “Wha ir ye?” The' knowed ït wus tha Loard.  Jesus cum, tuk tha breid an gien ït tae thaim, an he daen tha same wi tha fïsh.  Noo thïs wus tha thurd time Jesus haed appeart tae hïs follaers eftèr he wus ris frae tha deid. Whaniver the' wur daen aitin, Jesus saed tae Simon Petèr, “Simon, sinn o Jhone, dae ye love me mair ner aa these ither yins dae?” “Ay Loard,” qo he, “ye ken that A love ye.” Jesus saed, “Luk eftèr ma lambs.”  Agane Jesus saed, “Simon, sinn o Jhone, dae ye love me?” He answert, “Ay, Loard, ye ken that A love ye.” Jesus saed, “Tak guid care o ma sheep.”  Tha thurd time he saed til hïm, “Simon, sinn o Jhone, dae ye love me?” Petèr wus hurt that Jesus axt hïm tha thrie times, “Dae ye love me?” He saed, “Loard, ye ken iveriethin; ye ken that A love ye.” Jesus saed, “Luk eftèr ma sheep.  Noo here's tha truith o ït. Whan ye wur a young yin, ye püt yer ain claes on bi yersel an ye went whariver ye wantit; but whaniver ye'r oul got ye'll rax oot yer hans an some ither bodie wull pit yer claes on ye, an tak ye whar ye dïnnae want tae gang.”  Jesus saed that fer tae point oot tha wye Petèr wud dee, an hoo he wud brïng glorie tae God. An then he saed til hïm, “Follae me!” Petèr lukt ower hïs shoodèr an saa tha follaer that Jesus loved cumin eftèr thaim - tha yin that haed leant bak agin Jesus at tha supper an axt, “Loard, wha's gaun tae bethray ye?”  Whaniver Petèr saa that follaer, he axt, “Loard, whut aboot hïm?”  Jesus answert, “If A want hïm tae leeve richt up tae tha day A cum bak, whut's ït tae dae wi you? Jist you follae me.”  On accoont o thïs, tha taak went roon tha brithers that thïs follaer wudnae dee. But Jesus niver saed that he wudnae dee; he jist saed, “If A want hïm tae leeve richt up tae tha day A cum bak, whut's ït tae dae wi you?” Thon follaer ïs tha yin that gies wutness tae aa these thïngs an writ thaim doon. We can be shair hïs testimonie ïs true. Jesus daen monie ither thïngs forbye. If iverie yin o thaim wus writ doon, A jalouse that even tha hale warl wudnae hae ruim eneuch fer aa tha buiks that wud be scrievit.