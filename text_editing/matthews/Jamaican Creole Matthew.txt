MATYU 1
Di Piipl dem iina Jiizas Fambili
(Luuk 3.23-38)
1Dis a di lis a Krais Jiizas faada faada dem go bak. Jiizas did kom fram Dievid an Iebriyam fambili.
2Iebriyam did a Aizak faada,
an Aizak did a Jiekob faada,
Jiekob pikni dem a did Juuda an Juuda breda dem.
3Juuda a did Perez an Ziira faada (Tamaar did a dem mada),
Perez pikni a did Ezran
an Ezran pikni a did Ram.
4Aminadab a did Ram pikni,
an fi Aminadab pikni a did Nieshan,
an Saman a did fi Nieshan pikni.
5Saman a did Buowaz faada (im mada a did Rieyab),
Buowaz a did Uobed faada (Ruut a did im mada).
Jesi a did Uobed pikni,
6an Jesi did a king Dievid faada.
Dievid did a Salaman faada (a Yuuraiya waif did a fi im mada),
7Salaman pikni a did Reyobuom,
Reyobuom a did Abija faada,
an Abija a did Asa faada.
8Asa pikni a did Jeyoshafat,
Jeyoshafat a did fi Juoram faada,
Juoram pikni did a Uziya.
9Uziya pikni a did Juotam,
Juotam a did fi Ayaz faada,
an Ayaz did a Ezikaiya faada.
10Ezikaiya a did fi Manase faada
an Manase a did Ieman faada.
Ieman pikni did a Josaiya,
11an Josaiya a did fi Jekonaiya faada plos im did av som ada bwai pikni. Dis a roun di taim wen di Babiluoniyan dem did tek we di Izrel piipl dem an fuos dem fi go wok a Babilan.
12Afta da taim de:
Jekonaiya did av Shiyaltiyel,
an Shiyaltiyel did get Zeruubabel.
13Zeruubabel pikni did a Abiyud,
Abiyud a did Elaiyakim faada,
an Elaiyakim did a fi Azuor faada.
14Azuor pikni did a Zadak,
Zadak pikni did a Akim,
an Akim did a Eliyud faada.
15Eliyud did a Elieza faada,
Elieza pikni did a Matan,
Matan a did fi Jiekob faada,
16an Jiekob did a Juozif faada, dat a Mieri ozban — Mieri we did av Jiizas — dat a Krais Jiizas.
17So fram Iebriyam go chriet baka Dievid, a fuotiin jinarieshan Jiizas did av. An fram Dievid taim op tu wen dem did tek we di Izrel piipl dem an fuos dem fi go wok a Babilan a fuotiin jinarieshan Jiizas did av de-so tu, an fram da taim de tu wen Krais Jiizas baan, a fuotiin jinarieshan dat tu.
Jiizas Baan
(Luuk 2.1-7)
18Dis a ou Jiizas Krais did baan. Im mada Mieri did jos ingiej fi marid Juozif, dem neehn kom liv tugeda yet laik ozban an waif, bot dem fain se shi did av biebi iina beli, an a di Uoli Spirit did put di biebi de. 19Nou Juozif, di man we shi did ingiej fi marid, im a did wan gud man we aalwiez du wa rait. Im neehn waahn shiem ar infronta evribadi, so im mek op im main fi lef ar anda di kwaiyat.
20Jos wen Juozif did a tingk fi du dat, wach ya nou — wan a di Laad ienjel dem no jriim im. Di ienjel se, “Juozif, Dievid pikni, no fried fi tek Mieri an marid ar, kaa di pikni we iina ar beli, a di Uoli Spirit put im de. 21Shi a-go av wan bwai pikni an yu fi kaal im Jiizas, kaa im a-go siev im piipl dem fram dem sin.”
22Nou aal a dem sitn ya apm fi mek wa di Laad did tel di prafit fi se kom chuu. 23Di prafit did se, “Lisn op! Di uman we neehn sliip wid no man a-go get biebi — a wan bwai shi a-go av, an dem a-go kaal im Imanyuwel.” Da niem de miin, “Gad de ya wid wi.”
24Den wen Juozif wiek op, im du jos wa di ienjel tel im fi du. Im tek Mieri an go marid ar. 25Bot im neehn go a bed wid ar til shi av ar pikni — wan bwai biebi; an im niem im Jiizas.

MATYU 2
Di Waiz Man dem
1Jiizas did baan iina Betliyem, wan toun iina Judiya. Dem taim de, a Erad did a king iina Judiya. Nou, iina dem siem taim de, som waiz man fram di Iis said did kom a Jeruusilem an a aks, 2“We di pikni de we baan di ada die, we fi kom ton king fi di Juu piipl dem? Wi si im staar iina di Iis, we shuo se im baan, an wi kom fi shuo im nof rispek.”
3Nou wen King Erad ier dis ya, dis bada bada im ed, an it bada uol iip a piipl iina Jeruusilem tu. 4Erad kaal evribadi tugeda iina wan miitn — aal a di ed priis an di man dem we tiich Muoziz Laa — an im aks dem a wich paat di Krais — di king we Gad pramis, fi baan.
5Dem ansa se, “Iina Betliyem, kaaz a dat di prafit did rait dong:
6 ‘An yu Betliyem we iina Judiya,
wen yu luk pan aal di ada toun dem we a liid, yu no wot no les dan dem — yu op de mongks di tap-a-tap toun dem;
kaaz a fram outa yu wan liida a-go kom
we a-go protek an liid mi piipl dem we iina Izrel.’”
7Den Erad sen kaal di waiz man dem fi kom kom chek im anda di kwaiyat, an fain out fram dem a wa taim dem did si di staar. 8Im sen dem go a Betliyem an se, “Gwaan go luk fi di pikni. Luk gud gud, an wen unu fain im, kom tel mi, so mi kyan go shuo im nof rispek tu.”
9Afta dem don lisn di king, dem lef go we. Az dem a go bout dem bizniz so, no di sed staar we dem did si iina di Iis said kom bak agen! It galang infronta dem til it riich wich paat di pikni did de, an a uova de-so it tap. 10Wen dem did si di staar agen dem glad-bag bos! 11Dem kom iina di ous an si di pikni wid im mada, Mieri, an dem go dong pan dem nii an priez im. Dem tek out di prezent we dem did bring, an gi di pikni — guol, frangkinsens an mor. 12Nou, chuu Gad did don waan dem aaf, an tel dem iina wan jriim se dem no fi go baka Erad, dem tek wan neda wie go baka dem konchri.
Ron go we a Iijip
13Afta dem go we, wan a di Laad ienjel dem jriim Juozif an se, “Git op! Tek di pikni an im mada an ron we go a Iijip. Tan de til mi tel yu, kaa Erad a-go luk fi di pikni fi kil im.” 14So im get op, tek op di pikni an im mada an lef go a Iijip iina di nait. 15An im tan de til Erad ded. Da wie de, wa di Laad did yuuz di prafit fi se did kom chuu. Im did se, “A outa Iijip mi kaal mi bwai pikni.”
16Wen Erad si se di waiz man dem did chrik im op, im beks til im nieli bos! Im sen out aada, an kil aaf aal a di bwai pikni dem we did iina Betliyem an di plies dem we did de nier Betliyem, aal a di pikni dem we did a tuu ier uol an anda tuu. Im du dat azkaadn tu di taim wen di waiz man did se dem si di staar. 17Den wa di Laad did yuuz di prafit Jerimaiya fi se, kom chuu:
18 “Piipl did ier sumadi a baal iina Raama,
dem did a ala an baal loud loud,
A Riechel did a baal fi ar pikni dem,
an shi no waahn nobadi fi osh ar,
kaa ar pikni dem gaan.”
Juozif dem Kom bak fram Iijip
19Afta Erad ded, luk ya no: wan a di Laad ienjel dem no jriim Juozif wen im de a Iijip. 20Di ienjel se, “Git op, tek di pikni an im mada an gwaan a Izrel, kaa uu did a chrai fi kil di pikni, dem ded.”
21So Juozif get op, tek di pikni an im mada an go baka Izrel. 22Bot wen im ier se a Erad pikni, Arkelos, tek uova an did a ruul Judiya, im kech im fried an neehn waahn go de-so. An kaa Gad did waan im aaf iina wan jriim, im lef go Gyalalii insted. 23Im kom a wan toun niem Nazaret an tan de-so. A so kom wa di prafit dem did se kom chuu. Azkaadn tu di prafit dem, dem a-go kaal Jiizas wan Nazariin man.

MATYU 3
Jan di Baptis
(Maak 1.1-8; Luuk 3.1-9, 15-17; Jan 1.19-28)
1Nou iina dem die de, wan man niem Jan di Baptis kom iina di dezot paat a Judiya an staat priich Gad wod. 2Im se, “Ton we fram unu sin, kaa di die suun kom wen evn a-go ruul uova di worl iina evri wie!” 3A im Aizaiya, di prafit, did a taak bout wen im se:
“Sumadi a shout iina di dezot,
‘Klier di wie fi di Laad kom chuu,
mek di chrak we im fi waak pan chriet.’”
4Nou a kluoz we mek outa Kyamil ier Jan did wier, an im did av wan leda belt roun im wies. An fi im fuud a did graasapa an oni we im get outa di dezot. 5Piipl fram Jeruusilem, piipl fram di uol a Judiya an aal a di plies dem nier Jaadn riva did a go tu im, 6an wen dem taak infronta evribadi bout aal a di rang sitn we dem du, an ou dem sari se dem du dem sitn de, im baptaiz dem iina di Jaadn Riva.
7Bot wen im si uol iip a piipl fram di Farisii an Sadyusii gruup a kom fi im baptaiz dem, im se tu dem se, “Unu siniek pikni unu! A uu waan unu fi ron we fram di jojment we a kom? 8Du di sitn dem we shuo se unu riili tap sin. 9An no bada se dis an tingk se unu sief: ‘A Iebriyam a wi faada.’ Mek mi tel unu sopm, Gad kyan mek pikni fi Iebriyam outa dem rakstuon ya ef im waahn! 10Rait ya nou di aks de a di chrii ruut. An evri wan a di chrii dem we naa bier gud fruut a-go chap dong an bon op iina faiya.
11“Mi tek waata baptaiz unu fi shuo se unu ton we fram sin. Bot sumadi a kom we muo powaful dan mi. Mi no iivn gud inof fi aal kyari im slipaz. Im wi tek di Uoli Spirit an faiya, an baptaiz unu. 12Im av im faak iina im an redi, an im a-go riek op di fluor wich paat di grien chrash out. Im a-go gyada op di grien an put it iina di bochri, bot im a-go bon op di chrash iina wan faiya we kyaahn out.”
Jiizas Get Baptaiz
(Maak 1.9-11; Luuk 3.21-22)
13Den Jiizas kom fram Gyalalii fi Jan baptaiz im iina Jaadn Riva. 14Bot Jan chrai fi tap im. Jan se, “A yu fi a baptaiz mi, an yu kom fi mi baptaiz yu?”
15So Jiizas ansa im se, “Rait ya nou, du wa mi aks yu fi du, da wie ya wi wi du aal we Gad waahn wi fi du!” So Jan se aarait den an du it.
16Az Jiizas don baptaiz so, wen im a kom op outa di waata, aal av a sodn evn uopm op an im si Gad Spirit a kom dong pan im laka wan dov. 17An wan vais fram evn se, “Dis a mi wan dege-dege Bwai Pikni, mi lov im, an im mek mi aat glad.”

MATYU 4
Di Devl Chrai fi Mek Jiizas Du Rang
(Maak 1.12-13; Luuk 4.1-13)
1Den di Uoli Spirit tek Jiizas iina di dezot so di devl kuda chrai fi mek im du rang. 2Afta Jiizas neehn nyam notn fi uol-a faati die an faati nait, im beli did a baal tu ou im onggri. 3A da taim de di devl, we eva a chrai mek piipl du rang, kom se tu im se, “Ef yu a Gad Bwai Pikni, tel dem rakstuon ya fi ton bred.”
4Jiizas ansa bak, “It rait dong iina Gad wod se, ‘Man no liv pan bred wan. Bot wi niid evri wod we kom outa Gad mout fi riili liv.”
5Afta dat, di devl tek Jiizas kyari im go Jeruusilem, di uoli siti. Im mek im go tan op pan di taalis paat a Gad ous, 6an im se tu im se, “Ef yu a Gad Bwai Pikni, jomp aafa ya-so. Kaaz it rait dong se,
‘Gad wi tel im ienjel dem fi tek gud kier a yu,’
an dat ‘Dem a-go kech yu,
so yu no lik op yu fut pan rakstuon.’ ”
7Jiizas ansa im se, “Bot it rait dong tu, se ‘No tes di Laad we a yu Gad.’”
8Den di devl kyari im go wan taal taal mountn an shuo im aal a di konchri dem iina di worl an shuo im ou dem luk gud an ting. 9Den im se tu Jiizas se, “Mi wi gi yu aal a dem sitn ya ef yu go dong pan yu nii an se mi a Gad, an worship mi.”
10Jiizas ansa bak, “Muuv an gu we fram mi Sietan! It rait dong se, ‘Yu fi worship di Laad we a yu Gad, an a im wan yu fi sorv.’”
11Afta dat di devl lef im, an ienjel kom kom luk aafa im.
Jiizas Staat Priich iina Gyalalii
12Nou wen Jiizas ier se dem lak op Jan, im lef go a Gyalalii. 13Wen im de a Gyalalii, im lef fram Nazaret an kom liv a Kyaporniyom, a di sii-said, iina di Zebyulan an Naftali ieriya, 14da wie de, wa di prafit Aizaiya did se wuda kom chuu:
15 “Zebyulan an Naftali,
di plies dem we yu afi paas wen ya'a go a Gyalalii sii, di plies dem we de kraas fram Riva Jaadn,
di siem Gyalalii we di piipl dem we a no Juu liv —
16 di piipl dem we sidong iina di daak
Gad shuo dem wan nyuu laif — a laka wan brait lait dem si.
An aal uu weehn a liv, bot neehn riili a liv fi chuu,
a laik nait don an di son a kom op, kaa Gad kom kom siev unu ya nou.”
17Fram da taim de, Jiizas staat priich da mesij ya: “Ton we fram unu sin an chienj unu wiez, kaa di die suun kom wen evn a-go ruul uova di worl iina evri wie!”
Jiizas Kaal im Falara dem
(Maak 1.16-20; Luuk 5.1-11)
18Wen Jiizas did a waak saida Gyalalii sii, im si tuu breda: Saiman, we dem kaal Piita, an Saiman breda, Anju. Di tuu a dem did a fling out dem net iina di sii fi kech fish, kaa dem did a fishaman. 19Jiizas se tu dem se, “Fala mi, an mi a-go mek unu ton fishaman we kech piipl.” 20Dem lef dem net sed taim an fala Jiizas.
21Wen im lef de-so an go forda out im si tuu ada breda: Jiemz an Jan — Zebidii bwai pikni dem. Di tuu a dem did de iina di buot wid dem faada a fiks op dem net. Jiizas kaal dem. 22Dem no bada lie-lie, dem lef dem buot an dem faada sed taim, an fala Jiizas.
Jiizas Mek Sik Piipl Get Beta
(Luuk 6.17-19)
23Da taim de, Jiizas did go aal uova Gyalalii a tiich iina di Juu dem choch. Im did a priich di gud nyuuz bout Gad kindom an a get piipl beta — piipl we av aal kain-a siknis an we sik iina aal saat a wie. 24So piipl staat ier bout im muo an muo aal roun Siriya, an dem kyari aal saat a piipl kom we sik iina dis ya wie ar dat de wie. Dem kyari piipl we pien op an a sofa fram aal saat a kraasiz, an aal uu did a sofa fram sitn we mek dem kech fits dem kyari dem kom tu. Dem kyari piipl we kyaahn waak, piipl we av diiman iina dem, an Jiizas get di uol a dem beta. 25Siek-a dat, wan bag a piipl staat fala baka im: piipl fram Gyalalii, di ten toun dem we dem kaal Dikyapolis, piipl fram Jeruusilem, Judiya an di plies dem we de paas Riva Jaadn.

MATYU 5
Wa Jiizas Priich se pan di Mountn
(Luuk 6.20-23)
1Wen Jiizas si di kroud a piipl dem, im go op pan di mountn go sidong, an im falara dem kom tu im. 2Im uopm op im mout an staat fi tiich dem. A dis im se:
3“Aal a unu we nuo se unu niid Gad iina evri wie, Gad bles unu,
kaa di gud sitn dem we Gad gi wen im ruul piipl laif iina evri wie, a unu a-go get dem.
4Aal a uu a baal nou, Gad bles dem,
kaaz di taim a-go kom wen Gad a-go osh dem an mek dem api agen.
5Aal a uu ombl demself, Gad bles dem,
kaa yu si di ort, a dem piipl de a-go kom get it.
6Uu waahn du wa rait iina Gad yai so bad, dat it komiin laik se a ded dem a ded fi onggri an dem chuot jrai laik se dem no jringk waata ou lang, Gad bles unu,
kaa unu a-go get unu beli ful
7Unu we paadn piipl, Gad bles unu,
kaaz im a-go paadn unu tu.
8Aal a uu onggl waahn fi du di sitn dem we mek Gad api, Gad bles unu,
kaaz wan die, wan die, unu a-go get fi si Gad.
9Gad bles aal a uu elp piipl fi liv iina piis,
kaaz a piipl laik dem de Gad a-go kaal fi im pikni dem.
10Di piipl dem we ada piipl mek sofa jos kaaz dem liv ou Gad waahn piipl fi liv, Gad bles unu,
kaa di gud sitn dem we Gad gi wen im ron piipl laif ou im waahn ron it, a dem sitn de unu a-go get.
11Gad bles unu wen piipl shiem unu, wen dem mek unu sofa an wen dem se aal kain-a wikid sitn bout unu we no chuu — bot se it jos kaaz unu fala mi.
12Mek unuself api wen dem sitn de apm tu unu; jomp op an dong wid jai iina unu aat, kaa nof gud sitn pudong iina evn fi unu. A siem so dem yuus tu chriit Gad prafit dem we did de ya bifuo unu kom.
Saalt an Lait
(Maak 9.50; Luuk 14.34-35)
13“Unu a laik saalt fi di uol worl yu no. Bot ef di ties gaan outa di saalt, ou it fi ties bak laik saalt? It no wot notn nou. It fi jos dash we an tep tep op pan.
14“Unu a laik lait we di uol worl niid. Wan siti we de pan di il tap, it kyaahn aid. 15Nobadi no lait lamp an kova it op anda wan boul — nuo sa! Lamp pudong we it kyan lait op di uol ous. 16A siem so unu fi shain unu lait mek evribadi si, da wie de dem kyan si di gud sitn we unu du an big op unu Faada we de a evn.
Muoziz Laa
17“No bada tingk se mi kom ya fi mash op we di Laa tiich an we di prafit dem did tiich, an se dem sitn de naa no yuus agen. A no dat mi kom ya fa, az a matarafak, a kom mi kom ya fi mek di uol a dem kom chuu. 18Mek mi tel unu dis, an a chuu sitn mi a taak: evn an ort wuda afi mash op fos bifuo di liklis leta we mek op di Laa, ar iivn wan piis a wan a di leta dem, no miin notn agen. An bifuo dat kyan gwaan, evriting we fi apm, afi apm fos. 19So ier mi nou, enibadi we brok dong tu di liklis Laa, an go tiich piipl se di Laa no mata an mek dem brok it tu, outa aal di piipl dem we Gad ruul uova, da sumadi de naa go mata so moch iina Gad yai. Bot enibadi we lisn di Laa an du wa it se, an tiich piipl fi du dat tu, dem a-go get tap-a-tap pozishan iina Gad kindom. 20Mek mi tel unu sopm, ef unu no du di sitn dem we Gad waahn muo dan di Laa tiicha an di Farisii dem, unu kyaahn ton wan a di piipl dem we Gad ruul uova.
Wen unu Beks
21“Unu nuo se dem weehn tel unu faada faada dem se, ‘No kil nobadi’ an ‘nobadi we kil nobadi, dem a-go go a kuot ous an di joj a-go se dem gilti an rait dem aaf.’ 22Bot ier wa mi a se, jos beks wid unu breda ar unu sista, an unu afi go a kuot, an di joj a-go se unu gilti an rait unu aaf! An enibadi we shiem dem breda ar sista an tel dem ou dem woklis an dem sitn de, unu a-go afi go a di tap-a-tap joj dem, an enibadi we kaal dem breda ar sista wan woklis gud fi notn fuul — el faiya a-go riich dem.
23“So ier mi den, ef unu a go a di alta go gi unu aafrin an unu memba se unu breda ar sista beks wid unu bout sitn, 24unu fi lef unu aafrin a di alta — no gi it op yet. Go mek it op wid unu breda ar sista fos an den kom bak kom gi unu aafrin.
25“Ef sumadi de kyari yu go kuot, sekl unu aagiment pan di wie, sekl it faas faas, ar di sumadi mait-a an yu uova gi di joj, an di joj an yu uova gi di poliis an di poliis wi go lak yu op iina prizn. 26Mi a tel yu dis, yu naa go kyan kom out til yu pie op evri laas sent.
Wen Piipl Av Seks wid Piipl dem no Marid tu
27“Unu did ier se Gad se, ‘No sliip wid nobadi yu no marid tu.’ 28Bot ier wa mi a tel unu se, unu jos waahn luk pan wan uman we unu no marid tu an waahn ar badi, an a sliip unu don sliip wid ar aredi iina unu aat. 29Ef unu rait yai a mek unu sin, tier it out an dash it we! Aftaraal it beta fi luuz onggl wan badi paat, dan di wol a di badi get fling dong a el. 30Ef unu rait an mek unu sin, chap it aaf man an dash it we! Aftaraal it beta fi luuz onggl wan badi paat, dan di wol badi get fling dong a el.
Wen Marid Piipl Lef dem wan Aneda
31“It rait dong se, ‘Eni man we lef dem waif fi gi ar di piepa we shuo se dem no marid agen.’ 32Bot ier wa mi a se: eni man we brok op wid im waif, an a no laik se shi did a kip man wid im ar a gwaan wid no ada seks sin, ef da uman de go marid wan neks man, a di fos ozban wuda mek shi a liv iina sin kaa nou shi wudaana sliip wid wan neks man. An di man we marid da uman de afta ar ozban lef ar, im a liv iina sin tu, kaa im a sliip wid wan neks man waif.
Wen unu Go Swier
(Matyu 19.9; Maak 10.11-12; Luuk 16.18)
33“Unu nuo se dem did tel unu faada faada dis tu, ‘Wen unu gi unu wod an swier se unu a-go du sitn, unu no fi brok unu pramis, bot go du di sitn dem we unu tel di Laad se unu a-go du.’ 34Bot a dis mi a tel unu se, unu no fi swier at aal at aal. No bada swier an kaal pan evn fi shuo se wa unu a se a chuu, kaaz a evn Gad tan an ruul fram. 35An no bada swier an kaal pan ort niida, kaa ort a laik wan stuul we Gad put op im fut pan; no kaal pan Jeruusilem tu kaa dat a fi Gad siti, an im a di bigis king. 36No bada swier an kaal pan unuself, kaa non a unu kyaahn mek no iivn wan schraan a ier blak ar wait. 37Ef a ‘yes’ unu a se, se ‘yes’ an don, ef a ‘nuo’ — den se ‘nuo’ an don. Ef unu put notn muo pan dat, a siek-a di wikid wan.
Wen yu Fiil fi Du Sumadi bak Sitn
(Luuk 6.29-30)
38“Unu did ier se Gad se, ‘Ef sumadi juk out yu yai, yu kyan juk out fi dem uon, an ef dem lik out yu tiit, yu kyan tomp out bak fi dem uon.’ 39Bot ier wa mi a tel unu se, di piipl dem we du aal saat a wikidnis tu unu, lou dem mek dem gwaan. Ef sumadi baks unu kraas unu fies, pan di rait an said, ton di neks said gi dem. 40An ef nobadi waahn kyari unu go kuot fi tek unu shot, gi dem yu jakit tu. 41An ef nobadi fuos unu fi kyari dem bag fi wan mail, unu fi kyari it fi aal tuu mail. 42Sumadi beg unu sitn, gi dem, an no ton unu bak pan di piipl dem we waahn baro sitn fram unu.
Lov unu Enimi dem
(Luuk 6.27-28, 32-36)
43“Unu did ier se Muoziz did rait se, ‘Lov unu nieba’ an ‘Iet unu enimi.’ 44Bot dis a wa mi a se, lov unu enimi dem an prie fi di piipl dem we chriit unu bad an mek unu sofa. 45Wen unu du dat, unu wi komiin jos laik unu Faada we de a evn. Yu si ou im mek di son raiz op an shain pan wikid piipl an gud piipl? An a siem so im mek rien faal pan piipl we du wa rait iina im yai an di wan dem we no lisn wa im se. 46Aftaraal, ef unu onggl lov di piipl dem we lov unu, wa unu a-go get outa dat? 47An ef unu onggl tel fu'unu piipl dem oudi, a wa unu wuda du so we nobadi els no du? Iihn? Dong tu di rang-duwa du dat tu, no chuu? 48So ier mi nou, unu no fi gud onggl somtaim an onggl tu som piipl; nobadi no fi av notn bad fi se bout unu, tan jos laik unu faada we iina evn — im gud aal di wail, tu evribadi, an nobadi kyaahn se notn bad bout im an a taak chuut.”

MATYU 6
Ou unu fi Elp Piipl
1“Wach it! No bada du wa rait onggl fi mek piipl si unu! Ef a so, unu kyan no bada luk fi get notn fram Faada Gad we de a evn.
2“So, wen unu a gi we tingz an a du gud fi piipl, no bada mek wan bag a naiz bout it, so evribadi si we ya'a du, jos laik wa di ipokrit dem du wen dem iina di Juu dem choch an outa ruod. Dem du dem sitn de fi mek piipl big dem op. Mek mi tel unu dis, an a chuu mi a taak: dem naa notn muo a get. 3Wen unu a gi we notn, no bada mek unu lef an nuo wa unu rait an a du. 4Da wie de, nobadi naa fi nuo se unu gi we notn, an unu Faada we si tingz we nobadi els no nuo bout, im wi gi unu wa unu fi get”.
Lak we an Prie
(Luuk 11.2-4)
5“Wen unu a prie, no gwaan laik di ipokrit dem, kaa dem lov tan op an prie iina di Juu dem choch yu no, an pan di kaana outa ruod, so piipl kyan si dem. Mek mi tel unu dis, an a chuu mi a taak: dem don get wa dem fi get aredi, an dem naa notn muo fi get fram faada Gad. 6Bot wen unu a prie, galang iina wan ruum man, lak di duor an prie tu unu faada an no mek nobadi nuo. An unu Faada we si tingz we nobadi els no nuo bout, im wi gi unu wa unu fi get. 7Wen unu a prie, no bada chat di siem sitn uova an uova we no miin wan ting. A dat di piipl dem we no nuo Gad du, kaa dem tingk se wen dem yuuz wan bag a wod, a da taim de Gad a-go ansa dem prieya. 8Unu no bada gwaan laka dem, kaa fi unu Faada nuo wa unu niid iivn bifuo unu aks im fi it.
9“So, a so unu fi prie:
“‘Wi Faada we iina evn,
mek piipl av nof rispek fi yu an yu niem.
10Mek di taim kom wen yu ruul iina evri wie.
Mek we yu waahn apm pan ort apm,
jos laik ou a wa yu waahn fi apm iina evn apm
11Tide gi wi di fuud we wi niid.
12Paadn wi fi aal a di rang we wi du,
siem laik ou wi paadn dem we du wi rang.
13An no mek wi fies notn we wi kaaz wi fi sin,
bot protek wi fram di wikid wan.’
14Kaaz ef unu paadn piipl we du unu rang, unu Faada we iina evn wi paadn unu tu. 15Bot ef unu no paadn piipl, unu faada naa go paadn unu wen unu du rang.
Jiizas Tiich Piipl ou fi Faas
16“Wen unu kip we fram fuud fi worship Gad, no bada lang dong unu fies laik di ipokrit dem. Dem ogli op demself so piipl wi si se a faas dem a faas. Mi tel unu dis, an a chuu mi a taak: dem naa notn muo a get. 17Wen unu kip we fram fuud fi worship Gad, ail unu ed an wash unu fies man, 18so evribadi no si se a faas unu a faas, bot onggl Gad wan — we nobadi kyaahn si. An unu faada we nobadi kyaahn si, wi si wa unu du, an gi unu wa unu fi get.
Chrezha we a-go Laas Lang
(Luuk 12.33-34)
19“No bada gyada op chrezha fi unuself, we de ya-so pan ort. Yu si ya-so, worm an dem sitn de wi kom nyam nyam op unu sitn dem, an dem wi get rosti an mash op. Plos tiif de ya, an dem wi kom brok iin an tek we unu sitn dem. 20Wa unu fi du, a pail op unu chrezha op a evn. No worm no de de-so. Dem naa go get rosti an mash op, an no tiif no de de fi brok iin an tiif unu sitn dem. 21Kaaz eniwe unu chrezha de, a de-so unu aat set, so a dat unu a-go tingk bout aal di wail.
22“Di yai dem a laik lamp, a dem gi di uol badi lait. So ef yu yai dem gud, yu uol badi wi ful-a lait. So unu wi si gud gud wa unu a du iina evri paat a unu laif. 23Bot ef unu yai no gud, den di uol badi naa go daak op? Kaaz ef di sitn we fi gi unu lait, daak, den laad a masi man — unu wel daak den!
24“Nobadi kyaahn sorv tuu maasta. Yu wi iet wan an lov di ada wan, ar yu wi ron go du eniting we wan waahn, bot no tuu bizniz wid di ada wan. Unu kyaahn sorv Gad an moni.
No Wori
(Luuk 12.22-31)
25“So mi a tel unu, no bada fret bout unu laif, a wori op unuself bout wa unu a-go iit ar jringk, ar wa unu a-go wier. Kaaz laif no muo impuotant dan fuud, iihn? An di badi no niid muo dan kluoz? 26Tingk bout di bod dem. Dem no plaant, dem no riip, an dem no stuor op stuor op fuud, an Gad fiid dem, duohn? Den unu no wot uol iip muo tu Gad dan dem? 27Wich wan a unu kyan liv iivn wan owa langga dan unu fi liv kaa unu wori wori op unuself? Iihn?
28“Aal kluoz? Wa mek unu a wori op unuself bout dat? Tingk bout ou di lili dem gruo out iina di fiil. Dem no wok, an dem no mek no kluoz fi wier. 29Bot ier mi no, no iivn Salaman wid aal a im fansi-fansi kluoz did jres op nais laik wan a dem lili ya. 30An ef dat a ou Gad jres op wail graas, we de ya tide, an dash iina faiya tumaro, den im naa go mek shuor se unu av kluoz fi wier tu? Luk pan unu, wa likl bit a chos unu put iina Gad! 31Ier mi man, no wori an fret bout, ‘Wa mi a-go nyam?’ ar ‘A wa mi a-go jringk?’ ar a se, ‘A wa mi a-go wier?’ 32Kaaz a di piipl dem we no nuo Gad kip aan a tingk bout dem sitn de. Fu'unu Faada nuo se unu kyaahn du widout dem. 33Muo dan notn els, wa unu fi du, a put unu main pan Gad kindom an du wa im waahn unu fi du; wen unu du dat, aal a dem sitn de, unu wi get dem. 34So no bada wori an fret bout tumaro; tumaro wi tek kier a itself. Aftaraal, tide av fi it uona set a badarieshan.”

MATYU 7
No Joj Piipl
(Luuk 6.37-38, 41-42)
1“No joj piipl laik se Gad kyaahn paadn dem, so di siem sitn wi no riich unu. 2Kaaz di siem wie ou unu joj piipl, a so Gad a-go joj unu tu. Ef unu tek taim wid ada piipl, a so Gad a-go tek taim wid unu tu, bot ef unu redi fi rof dem op an rait dem aaf, a dat a-go riich unu tu.
3“Wa mek unu si di lili piis a saados iina unu breda ar sista yai, an unu kyaahn si di big piis a plangk iina fu'unu uon? 4Ou unu kyan riili se tu unu breda ar sista se, ‘Kom mek mi tek out di saados outa yu yai’ an wan piis a plangk de iina fu'unu uon, iihn? 5Unu ipokrit unu! Fos unu fi tek out di plangk outa fu'unu yai. Da wie de nou, unu kyan si gud fi tek di lili piis a saados outa unu breda ar sista yai.
6“An, no tek unu gud kliin sitn dem, we a fi Gad, gi daag, an unu gud gud porl dash gi pig. Dem naa go tep tep op pan dem, den ton roun tier unu op.
Aks fi Wa unu Waahn
(Luuk 11.9-13)
7“Aks fi wa unu waahn an unu wi get it; luk fi wa unu waahn an unu wi fain it; nak pan di duor an it wi uopm op fu'unu. 8Kaaz enibadi we aks, wi get wa dem aks fa; di wan dem we luk, wi fain wa dem a luk fa, an di duor wi uopm fi di wan dem we nak.
9“Wich wan a unu we a faada, unu bwai pikni aks unu fi piis a bred an unu tek stuon gi im? 10Ar se im aks unu fi wan fish, unu wuda gi im wan siniek? 11Ef unu so wikid an stil nuo ou fi gi unu pikni nais sitn, unu no tingk se unu Faada we iina evn wi gi beta sitn tu di piipl dem we aks im fi sopm! 12So, no mata wa unu a du, unu fi chriit piipl ou unu waahn dem fi chriit unu. Dis a we di Laa an di prafit dem did miin.
Di Giet we Naro an di Wan we Waid
(Luuk 13.24)
13“Go chuu di naro giet, kaa di wan we waid an iizi fi go chuu dat tek unu chriet dong a el, an a dong de-so unu wi don fi eva. An a wol iip a piipl go chuu dat de giet. 14Bot di giet we piipl go chuu an get fi liv fi eva, dat de giet naro an aad fi go chuu. An a likl bit a piipl fain it.
Di Kain-a Fruut we wan Chrii Bier
(Luuk 6.43-44)
15“Wach out fi faalz prafit tu. Dem kom tu unu a gwaan laik dem a shiip, bot iina dem aat dem a laik wikid wail wulf. 16Unu wi nuo a uu dem riili bi, siek-a di fruut we dem bier. Piipl no pik griep aafa makabush an prangganat aafa maka chrii? 17A siem so aal a di gud chrii dem bier gud fruut an di bad chrii dem — fi dem fruut no gud. 18Wan gud chrii kyaahn bier bad fruut, an wan bad chrii kyaahn bier gud fruut. Notn no go so. 19Evri chrii we no bier gud fruut, it get chap dong an dash iina di faiya. 20So, di fruut we dem bier a-go mek unu nuo uu a uu.
21“A no evribadi we kom tu mi an kaal ‘Laad, Laad,’ a-go get fi kom ton wan a dem we Gad ruul uova yu no; onggl di piipl dem we du wa mi Faada iina evn waahn. 22Pan da die de, a wol iip a piipl a-go kom a se, ‘Laad, Laad, wi neehn yuuz fi yu niem an tel piipl wa Gad se, an wi yuuz yu niem ron out diiman tu an du uol iip a powaful sitn, no chuu?’ 23Bot a gweehn se tu dem se, ‘Mi no nuo yu non at aal. Gwe fram ya-so! Aal unu du a brok Gad Laa!’
Di Bilda we Nuo we im a Du
(Luuk 6.47-49)
24“Evribadi we ier wa mi a se, an du wa mi se, komiin laik wan man we av sens an bil op im ous pan rakstuon. 25Di rien faal, di plies flod out an di briiz bluo aad aad an biit gens di ous. Bot di ous neehn mash dong, kaa a rakstuon it weehn bil op pan. 26Bot aal uu ier wa mi a se, bot no iivn pie it no main, komiin laik wan fu-fuul man we bil fi'im ous pan san. 27Di rien faal, di plies flod out an di briiz bluo aad an it jrap dong — braps, an mash op.”
28Wen Jiizas did don se dem sitn ya, di piipl dem did shak tu ou im tiich. 29Kaaz Jiizas did tiich dem laik sumadi we av di rait an di powa fi du it. Im neehn tiich laik fi dem Laa tiicha.

MATYU 8
Di Man we Skin Fasi-fasi
(Maak 1.40-45; Luuk 5.12-16)
1Afta Jiizas kom aafa di mountn, wan bag a piipl fala im. 2Den wan man no kom tu Jiizas, im did av wan siknis we mek im skin fasi-fasi. Di man go dong pan im nii infronta Jiizas an se, “Laad ef yu waahn fi kyuor mi an mek mi kliin, yu av di powa fi dwi'it.”
3Jiizas chrech out im an, toch di man an se, “Mi waahn yu fi get kliin. Gwaan yu beta nou!” An siem taim di man skin get kliin kliin. 4Den Jiizas se tu im se, “Mek shuor se yu no tel nobadi, bot galang a wan priis an mek im si yu. Kyari di sakrifais we Muoziz Laa se yu fi gi wen yu skin get beta. Dat wi shuo evribadi se yu aarait nou.”
Di Ed Suoja Biliiv iina Jiizas
(Luuk 7.1-10; Jan 4.43-54)
5Wen Jiizas go Kyaporniyom, wan ed fi onjrid suoja kom tu im a luk elp. 6“Laad, mi sorvant de a yaad a lidong an kyaahn muuv. Som wikid pien a lik im.”
7Jiizas se tu im se, “Mi wi kom an mek im get beta.”
8Bot di ed suoja se, “Laad, mi no gud inof fi yu kom anda fi mi ruuf, bot jos se di wod an mi sorvant wi get beta. 9Kaaz mi tek aada fram dem we uova mi tu, an mi av suoja we mi kanchuol. Mi tel da wan ya, ‘Go de-so’ an im go, an wan neks wan, ‘Kum ya’ an im kom. An mi tel mi sorvant, ‘Du dis’ an im dwi'it.”
10Jiizas jaa jrap wen im ier dis ya, an im se tu di piipl dem we did a fala im se, “Mek mi tel unu dis, an a chuu mi a taak, mi no fain nobadi iina Izrel we chos iina mi so! 11Ier mi no, uol iip a piipl fram iis an wes a-go kom sidong iit big dina wid Iebriyam, Aizak an Jiekob op a evn iina Gad kindom. 12Bot di wan dem we did fi bi paat a Gad kindom, Gad a-go chuo dem out go wan plies we blak laka midnait. De-so, piipl a-go a baal an a grain dem tiit di wie pien a waks dem.”
13Den Jiizas se tu di ed suoja se, “Gwaan baka yu yaad, di siem ting yu biliiv se a-go apm, a dat a-go apm.” An di sorvant get beta da sed taim de.
Jiizas Get uol iip a Piipl Beta
(Maak 1.29-34; Luuk 4.38-41)
14Wen Jiizas riich a Piita yaad, im si se Piita mada-in-laa did lai dong iina bed. Shi did av fiiva. 15Im toch ar an, an di fiiva brok, an shi get op siem taim an staat luk aafa dem.
16Wen iivnin kom, dem kyari uol iip a piipl we av iin diiman kom wich paat Jiizas did de. Im jos se wan wod an diiman kom outa piipl, an aal a uu did sik, im mek dem get beta. 17Da wie ya, wa di prafit Aizaiya did se, wuda kom chuu. Aizaiya did se:
“Aal a di sitn dem we wi sofa wid,
im kom tek dem we, an aal a wi siknis dem, im tek put pan imself.”
Umoch yu afi Pie fi Fala Jiizas
(Luuk 9.57-62)
18Nou wen Jiizas si wan big big kroud a piipl roun im, im tel im falara dem se fi go uova di ada said a di liek. 19Den wan Laa tiicha kom tu im an se, “Tiicha, mi wi ton wan a yu falara dem an go wid yu eniwe yu go.”
20Jiizas se tu im se, “Faks av uol, an di bod dem av nes, bot di Man we Gad Pik no av no we fi pudong im ed.”
21Wan neks wan we a fala im se, “Laad mek mi go beri mi faada fos.”
22Bot Jiizas tel im se, “Fala mi, an mek di ded galang go beri uu ded fi dem.”
Jiizas Kaam dong di Staam
(Maak 4.35-41; Luuk 8.22-25)
23Den Jiizas go iina di buot an im falara dem fala baka im. 24Widoutn waanin wan wikid wikid staam kom dong pan di liek so di wiev dem staat flod di buot. Bot Jiizas did a sliip. 25So im falara dem kom wiek im op. Dem se, “Laad siev wi! A ded wi a go ded nou!”
26Bot im se tu dem se, “Ou unu friedi-friedi so? Unu chos iina Gad likl bit iihn?” Den im get op an tel di briiz an di sii fi sekl demself. An evriting jos sekl bak dong.
27An di man dem jaa jrap a grong, dem se, “Bot a wa kain-a man dis ya? Aal briiz an sii lisn im an du wa im se!”
Jiizas Ron out Diiman outa Tuu Man
(Maak 5.1-20; Luuk 8.26-39)
28Wen Jiizas riich a di neks said, iina di konchri we di Gyadariinz piipl dem liv, tuu man we did av iin diiman kom op tu im. Dem did a kom fram beriyin grong. Nobadi kudn kanchuol dem man de. Dem did rof an tof an a bier waar dem did push. Siek-a dat, nobadi kudn paas de-so. 29Di man dem baal out, “Gad Bwai Pikni, lef wi no! A kom yu kom ya fi mek wi sofa bifuo taim, ehn?”
30Wan uol iip a ag did a nyam likl wie fram wich paat dem did de. 31Den di diiman dem beg Jiizas, ier dem no, “Ef yu a go ron wi out, du, sen wi go iina dem pig de.”
32An im se, “Gwaan!” So dem kom outa di man dem an go iina di ag dem, an di uol a di ag dem tek aaf dong di stiip stiip il-said go chriet iina di liek an joun iina di waata. 33Di man dem we luk aafa di ag dem ron go iina di toun go pred evriting we apm tu di man dem we did av iin diiman. 34Den di uol toun kom kom miit Jiizas, an wen dem si im dem beg im fi lef dem ieriya.

MATYU 9
Wan Man we Kudn Muuv
(Maak 2.1-12; Luuk 5.17-26)
1Afta Jiizas go iina di buot, im siel go kraas di neks said, an riich a fi im uona toun. 2Siem taim som piipl bring wan kripl man kom tu im pan wan chrecha. Wen Jiizas si umoch dem biliiv iina im, im se tu di kripl man se, “No wori mi bwai! Mi paadn yu fram aal a yu sin dem.”
3Den som a di Laa tiicha dem se tu demself se, “Bot wiet, a uu da man ya riili tingk im bi — a dis im a disrispek Gad!”
4Jiizas did si wa dem a tingk se, so im se tu dem se, “Wa mek unu tingk dem wikid sitn de iina unu aat? 5Tel mi sopm, wich wan iiziya, fi se, ‘Mi paadn yu sin dem’ ar ‘Git op an waak’? 6Bot fi mek unu nuo, mi a-go shuo unu se di Man we Gad Pik av di rait an di powa fi paadn sin pan ort,” den im ton tu di kripl man an se, “Git op, tek op yu chrecha an gwaan a yu yaad.” 7An di kripl man tan op, an gwaan a im yaad. 8Wen di kroud a piipl si dis ya, dem kech dem fried an staat big op Gad, kaa a im gi piipl di rait an powa fi du dem sitn ya.
Jiizas Tel Matyu fi Kom Fala im
(Maak 2.13-17; Luuk 5.27-32)
9Wen Jiizas a lef de-so, im si wan man we niem Matyu a sidong a di staal wich paat piipl kalek taks. “Fala mi,” im se tu Matyu. An Matyu get op an fala Jiizas.
10Afta dat, Jiizas go nyam a Matyu yaad, an wan uol iip a taks kalekta an piipl we du rang did kom kom sidong an a nyam wid im an im speshal falara dem. 11Wen di Farisii piipl dem si dis ya, dem ton tu im speshal falara dem an se, “Wa mek unu tiicha nyam wid taks kalekta an rang-duwa?”
12Wen Jiizas ier wa dem se, im se, “Piipl we no sik no niid no dakta, a onggl sik piipl niid dakta. 13Gwaan go fain out a wa dis miin: ‘Mi waahn piipl fi gud an kain tu piipl, no fi dem kom kom bon sakrifais gi mi.’ Kaaz mi neehn kom ya fi tel piipl we du rait fi ton fram dem rang, a piipl we du rang mi kom ya fa.”
Ou Piipl fi Faas an Worship Gad
(Maak 2.18-22; Luuk 5.33-39)
14Den Jan falara dem kom aks Jiizas se, “Ou kom wi an di Farisii dem kip we fram fuud fi worship Gad, bot fi yu falara dem no du dat?”
15Jiizas se tu dem se, “Yu tingk se di piipl dem we di braidgruum invait kyan a lang dong dem fies an sad sad op demself wen di braidgruum de mongks dem? Di taim a kom wen di braidgruum a-go gaan fram dem. A da taim de, dem wi kip we fram fuud.
16“Nobadi no tek nyuu klaat an suo pan uol kluoz yu no, kaa di pach a-go tier aafa di kluoz an den di fos tier a-go wosaraaf. 17An nobadi no put nyuu wain iina uol wain bakl niida. Ef a so, di wain bakl dem a-go bos op, di wain a-go dash we, an di wain bakl dem a-go mash op. Wa piipl du a put nyuu wain iina nyuu wain bakl, an di tuu a dem — di bakl an di wain, wi aarait.”
Wan Ded Gyal Pikni an wan Sik Uman
(Maak 5.21-43; Luuk 8.40-56)
18Wen Jiizas de de-so a se dem sitn de, aal av a sodn, wan liida fi di Juu dem choch go dong pan im nii infronta im. Im se tu Jiizas se, “Mi daata ded jos a wail ago, bot kom put yu an pan ar an shi wi kom bak alaiv.” 19An Jiizas an im falara dem get op an fala im.
20Nou wan uman we did a sofa an a bliid fi twelv ier kom op baka im an toch di tiel a im kluoz. 21Shi did a se tu arself se, “Ef a kuda onggl toch im kluoz, mi wi get beta.”
22Bot wen Jiizas ton roun an si ar, im se, “No fret daata! Kaaz yu biliiv iina mi, yu aarait nou.” An fram da taim de di uman did beta.
23Wen Jiizas go iina di liida ous an si di piipl dem we plie di fluut, an di kroud a piipl dem a ala an a gwaan, 24im se tu dem se, “Di uol a unu kum out! Kum out! Di pikni no ded; a sliip shi a sliip.” An di piipl dem staat laaf aafa im. 25Bot wen dem mek di kroud a piipl go outa duor, Jiizas go insaid an im tek di pikni an, an di gyal pikni get op. 26An da nyuuz de pred aal uova da ieriya de.
Jiizas Get som Piipl Beta
27Wen Jiizas did a lef de-so, tuu blain man did staat fala im an did a baal out, “Dievid pikni! Tek piti pan wi!”
28Wen Jiizas go iina di ous, di tuu blain man kom tu im, Jiizas se tu dem se, “Unu biliiv se mi kyan du dis?”
Dem ansa bak, “Yes, Laad.”
29Den Jiizas toch dem yai an se, “Kaaz unu biliiv se mi kyan mek unu si agen, unu a-go si agen.” 30An dem yai uopm op. Den Jiizas waan dem aaf gud an prapa. Im se, “Luk ya nou, mek shuor se, nobadi no nuo bout dis.” 31Bot dem lef an tel evribadi iina da konchri de, bout wa Jiizas du fi dem.
32Wen Jiizas an im falara dem did a go we, piipl kyari wan man kom we did av wan diiman iina im an we kudn chat. 33Wen Jiizas ron di diiman fram outa di man, di man staat chat! An di piipl dem fraitn! Dem se, “Nobadi neva yet si notn laka dis apm iina Izrel!”
34Bot di Farisii dem se, “A di liida fi diiman gi im powa fi ron out diiman.”
A Likl Bit a Piipl De de fi Wok
35Den Jiizas go bout iina aal a di toun an dischrik dem a tiich iina di Juu dem choch, a priich di gud nyuuz bout Gad kindom an a get piipl beta we av aal kain-a siknis an a sofa fram aal saat a kraasiz. 36Wen im si di kroud a piipl dem, im did sari fi dem, kaa aal saat a sitn did a bada dem, dem did kanfyuuz an dem kudn elp demself. Dem did komiin laik shiip we naa nobadi fi tek kier a dem. 37Den im ton tu im falara dem an se, “A uol iip a fuud out de iina di fiil fi pik, bot nof piipl no de de fi gyada dem op. 38So aks di Laad we uon di fuud fi sen out piipl fi pik dem.”

MATYU 10
Jiizas Sen out im Twelv Falara dem
(Maak 3.13-19; 6.7-13; 9.4; 13.9-13; Luuk 6.12-16; 9.1-6; 12.2-9; 12.51-53; 14.26-27; 21.12-17)
1Jiizas kaal op im twelv falara dem an gi dem di rait fi ron out wikid spirit. An im gi dem di rait an powa fi get piipl beta we sik iina aal kain-a wie an we av aal kain-a siknis.
2Nou dis a wa Jiizas twelv apasl dem niem: Saiman, we dem kaal Piita an Saiman breda we niem Anju, plos Jiemz an Jan — Zebidii tuu bwai dem. 3Den yu did av Filip, Bartalimyuu, Tamas, Matyu — di taks kalekta, Jiemz — Alfiyos pikni, an Tadiyos. 4Di ada wan dem did a Saiman, we did a wok aad fi frii im piipl dem, an Juudas Iskyariyat, di wan we did sel out Jiizas.
5A dem twelv piipl ya Jiizas did sen out, an dis a wa im did tel dem fi du: “No go wich paat di piipl dem we a no Juu de, an no go iina di toun dem we di Samaritan piipl dem liv. 6Wa unu fi du, a go tu di Izrel piipl dem we komiin laik wan set a laas shiip. 7Wen unu a go roun tu dem, unu fi priich da mesij ya: ‘Evn suun ruul uova di worl iina evri wie.’ 8Get sik piipl beta, mek ded piipl kom bak alaiv, piipl we av siknis we mek dem skin fasi-fasi — mek dem skin get bak kliin, an ron out diiman spirit tu. Unu get tingz an unu neehn afi gi notn, nou gi an no luk fi get bak notn. 9No kyari no moni wid unu: no guol, silva ar kapa kain. 10Wen unu a go pan di ruod no bring no bag, no ekschra shot, slipaz ar waakn tik, kaa di wokman dem dizorv fi get di sitn dem we dem niid fi liv.
11“An wen unu go iina wan toun ar dischrik, fain out uu gud inof fu'unu tan wid, an tan wid dem til unu lef da toun de. 12Wen unu a go iina di yaad, tel evribadi oudi an aks Gad fi bles dem. 13Ef di piipl dem iina di yaad tek unu iin, an chriit unu gud, mek di piis we unu aks Gad fi gi dem, tan wid dem, bot ef dem no tek unu iin an chriit unu gud, den aks Gad fi tek it bak. 14An ef nobadi no waahn tek unu iin ar lisn wa unu a se, shiek aaf di dos aafa unu fut wen unu a lef da ous de ar wen unu a lef da toun de. 15Mi naa lai, pan jojment die, di ponishment we Sadam an Gomaro a-go get a-go iiziya dan da toun de. 16Mi a sen unu out laik shiip mongks wulf. So waiz op laik siniek an tek it iizi laik dov.
17“An wach out, kaa piipl a-go tek unu, an gi unu uova tu di liida dem fi di Juu dem choch, an dem a-go tek wip an biit unu a dem miitn ous. 18An kaaz unu a fi mi falara, dem a-go aal unu infronta di ruula an di king dem, da wie ya nou, unu kyan tel dem bout mi, an unu kyan tel di piipl dem we a no Juu tu. 19Bot wen dem uol aan pan unu an kyari unu go kuot, no bada fret bout wa unu a-go se ar ou unu a-go se it. Kaaz wen da taim de kom unu wi get di rait wod fi se. 20Wa unu se naa go bi fu'unu uona wod yu no, bot a di Uoli Spirit we unu Faada sen a-go put di wod dem iina unu mout.
21“Breda an sista a-go infaam pan dem uona breda an sista dem, an mek di piipl dem we a ruul kil dem. A siem so, wan faada a-go an uova im uona pikni. Pikni a-go ton gens dem faada an mada an mek di ruula dem kil dem. 22An evribadi a-go iet unu kaaz unu fala mi. Bot enibadi we uol aan tait an tan op chrang til di sofarieshan don, Gad a-go siev dem piipl de. 23Wen piipl iina wan toun mek unu sofa, ron go a wan neks wan. Mek mi tel unu dis, unu naa go chuu aal a di toun dem iina Izrel bifuo di Man we Gad Pik kom bak.
24“Nobadi we a lorn no aiya dan dem tiicha, an no sliev no muo impuotant dan dem maasta niida. 25Fi di falara kom ton laik im tiicha — di falara no waahn muo dan dat, an fi di sliev kom ton jos laik im maasta, di sliev sopuoz fi aarait wid dat. Ef piipl kaal di ed fi di ous ‘Belzibul, di diiman ruula,’ a wich wosa niem dem a-go kaal di res a im fambili dem?
26“No fried a dem kaa notn no aid we wi naa go fain out bout, an no siikrit no de we naa go bos out. 27Eniting mi tel unu iina di daak, anda di kwaiyat, unu fi chat it ou iina di lait mek evribadi ier. An eniting mi wispa iina unu iez, unu mos go baal it out pan di ruuf tap. 28No fried a nobadi, kaa dem kyan onggl kil di badi, dem kyaahn kil unu suol. Uu unu fi fried a a Gad, kaa im kyan dash unu dong a el, an mash op unu badi an suol. 29A no wan peni tuu likl bod sel fa? An stil no iivn wan a dem jrap a grong ef di Faada no se a so it fi go. 30Dong tu di ier pan unu ed Faada Gad kount op an nuo umoch de de. 31So no bada fried, kaaz tu Gad unu wot muo dan nof nof bod.
32“So den, enibadi we piipl nuo a mi falara, mi wi se dem a fi mi pikni infronta fi mi Faada we iina evn. 33Bot enibadi we tel ada piipl se dem no nuo mi an dem a no mi falara, mi a-go du di sed ting tu dem infronta fi mi Faada we iina evn.
34“No bada tingk se a piis mi kom fi bring pan ort. A no piis mi kom ya fi bring, a waar! 35Mi kom ya fi ton
“‘Wan bwai pikni gens im pa,
wan daata gens ar mada,
an wan daata-in-laa gens ar mada-in-laa.
36 An wan man wos enimi, a-go bi paat a fi'im uona fambili.’
37“Enibadi we lov dem faada ar mada muo dan mi, no dizorv fi bi fi mi falara, an enibadi we lov dem bwai pikni ar gyal pikni muo dan mi, dem no fit fi bi fi mi falara niida. 38An enibadi we no tek op dem uona kraas an fala mi, dem no fit fi bi fi mi falara. 39Enibadi we a chrai siev dem laif, a-go luuz it. Bot ef unu luuz unu laif siek-a mi, unu wi get fi liv fi eva an eva.
40“Enibadi we welkom unu, welkom mi. An enibadi we welkom mi, welkom di wan we sen mi kom. 41Enibadi we welkom wan prafit, kaa dem si se a wan prafit dat, dem wi get di siem ting laik wa di prafit dem a-go get. An enibadi we welkom sumadi we du rait iina Gad yai, jos kaa dem si se da sumadi de du wa rait iina Gad yai, dem wi get di siem ting laik we di piipl dem we du rait iina Gad yai a-go get. 42An enibadi we gi wan a mi ombl falara dem iivn wan kop a ais waata, kaa dem si se dem a fi mi falara, mi a tel unu dis, an mi naa lai, da sumadi de a-go get wa dem fi get.”

MATYU 11
Jan di Baptis Sen som a im Falara dem tu Jiizas
(Luuk 7.18-35)
1Wen Jiizas don tel im twelv falara dem wa fi du, im lef de-so an staat tiich an priich iina dem toun.
2Nou wen Jan de iina prizn an ier bout di sitn dem we Krais Jiizas did a du. Jan sen som a im falara dem 3fi aks Jiizas, “A yu a di wan wi shudaana luk fa? Ar wi fi luk fi sumadi els?”
4Jiizas ansa dem se, “Go tel Jan wa unu ier an wa unu si: 5Di blain kyan si nou; kripl piipl a waak; piipl we av siknis we mek dem skin fasi-fasi, dem skin kom bak gud gud, def piipl a ier nou, ded a kom bak alaiv, an di gud nyuuz a priich tu puo piipl. 6Gad bles di piipl dem we no tap chos iina mi jos kaa mi no gwaan ou dem tingk di wan we dem a wiet pan fi gwaan.”
7Az Jan falara dem a lef so, Jiizas staat taak tu di kroud bout Jan. Im se, “Wa kain-a sumadi unu did go out iina di dezot fi si? Sumadi we kyaahn mek op im main laik taal graas we di briiz a bluo dis ya wie an dat de wie? 8Ef a no dat, den a wa unu go out de fi si? Wan man we jres op jres op iina fansi kluoz? Luk ya no, piipl we at out iina fansi kluoz liv iina palis. 9So a wa unu go out de fi si? Wan prafit? Ye, mi a tel unu, an im a muo dan wan prafit tu. 10A Jan it a taak bout wen it rait dong se:
“‘Luk, mi wi sen mi mesinja fi gwaan til yu kom,
im a-go get piipl redi fi yu.’
11Mek mi tel unu dis, Jan di Baptis biga dan enibadi we eva baan fram wan uman. Bot iivn di luowis sumadi iina Gad kindom, biga dan im.” 12Fram Jan a priich til nou, wikid piipl a chrai fait gens Gad kindom an powaful piipl chrai fi fuos an tek it uova. 13Kaaz aal a di prafit dem, an Muoziz Laa tu, did taak bout wa a-go apm rait op tu Jan taim. 14An ef unu redi fi tek we mi a se, den ier we mi a se, Jan a Ilaija, di prafit unu a wiet fa. 15Enibadi we av iez — beta lisn gud!
16“Di piipl we a liv iina dem taim ya, a we dem komiin laik? Dem komiin laik pikni we a sidong iina di maakit an a ala tu dem wan aneda,
17“‘Wi plie di fluut fu'unu,
an unu no daans:
wi sing wan finaral sang,
an unu no baal.’
18Kaaz Jan di Baptis neva kom a nyam an a jringk, bot dem se, ‘Diiman iina im.’ 19Di Man we Gad Pik kom a nyam an a jringk, an dem se, ‘Luk ya, da man ya krievn an im a jongkad. Fi im fren dem a taks kalekta an sina!’ Di piipl we fala di rait wie pruuv se Gad waiz an im wie rait.”
Chobl fi di Toun dem we no Chienj dem Wiez
(Luuk 10.13-15)
20Den Jiizas staat kos out di siti dem wich paat im did du muos a im mirikl dem, kaa dem neehn ton we fram dem sin an beg Gad paadn. 21Im se, “Chobl fi yu, Korazin! Chobl fi yu Betsieda! Ef di piipl dem we liv iina Taiya an Saidan did si di mirikl dem we unu si mi du mongks unu, dem wuda sari fi dem rang an chienj dem wiez lang taim. Dem wuda put ashiz pan demself an wier krokos bag fi shuo se dem miin it. 22Bot ier we mi a se, mi naa lai: it a-go iiziya fi Taiya an Saidan pan jojment die dan fi unu. 23Aal laka yu Kyaporniyom, yu tingk se Gad a-go lif yu op go a evn an ana yu? Nuo, im a-go fling yu dong a el. Kaaz di mirikl we unu si mi du, ef a Sadam mi did go du dem mirikl de, it wuda stil de bout tide die ya. 24Bot ier we mi a se, it a-go iiziya fi Sadam pan jojment die dan fi yu!”
Kom Kom Res
(Luuk 10.21-22)
25Da taim de, Jiizas se, “Faada, a yu ron evriting iina evn an pan ort, mi priez yu. Mi priez yu kaa yu aid dem sitn ya fram piipl we tingk se dem brait an av nof sens, bot yu shuo lili pikni dem. 26Yes Faada, a dat yu did api fi du.
27“Mi Faada gi mi evriting. A onggl di Faada wan riili nuo di Bwai Pikni. An nobadi no riili nuo di Faada, onggl di Bwai Pikni wan an enibadi els we di pikni waahn fi mek nuo di Faada.
28“Aal a unu we taiyad an bordn dong unu kom tu mi an mi wi mek unu get fi res. 29Jos laka ou di kou tek di wudn yuok pan dem shuolda, a so unu fi tek op di sitn dem we mi tel unu fi du, an tek iin wa mi a tiich, kaa mi wi tek taim wid unu, an mi riili ombl, an unu wi get fi res unu suol. 30Kaaz di sitn dem we mi a tel unu fi du, dem iizi an di luod we mi de gi unu — lait.”

MATYU 12
Jiizas Ruul uova di Sabat
(Maak 2.23-28; 3.1-6; Luuk 6.1-11)
1Da taim de, Jiizas did go chuu wan wiit fiil pan wan Sabat die. Im speshal falara dem did onggri an staat pik som a di wiit an nyam dem. 2Bot wen di Farisii si wa a gwaan dem se tu im se, “Luk! Yu speshal falara dem a du wa di Laa se wi no fi du pan di Sabat.”
3Jiizas ansa dem se, “Unu no riid wa Dievid du wen im an im fren dem did onggri? 4Ou im go iina Gad ous, an im an im fren dem nyam di uoli bred, wich bies pan di Laa, a onggl di priis dem fi get?” 5“Ar, uol aan de, unu no riid iina di Laa ou di priis dem wok iina Gad ous pan Sabat die an so dem a brok wa di Laa se bout di Sabat, bot dem no du notn rang iina Gad yai. 6Ier mi no, sopm we muo impuotant dan Gad ous de ya. 7Ef unu did nuo wa dis ya miin: ‘Mi waahn piipl fi gud an kain tu piipl, no fi piipl kom kom bon sakrifais gi mi,’ unu wudn rait aaf piipl we no du notn rang an gwaan laik se dem a sina. 8Kaaz di Man we Gad Pik, a im ruul uova di Sabat.”
9Den Jiizas lef de-so an go iina di Juu dem choch. 10Wan man did de de uufa an did shrivl op shrivl op. An som piipl aks Jiizas, “Bies pan Muoziz Laa, it aarait fi piipl get iil pan di Sabat die?” Dem aks im dat kaa dem did a luk fi wan riizn fi se im did a brok di Laa. 11Im se tu dem se, “Ef non a unu av wan shiip an it faal dong iina wan pit pan di Sabat, unu naa go grab it an aal it out? 12So wach ya, piipl no wot uol iip muo dan wan shiip? So yu naa brok no laa ef yu du gud pan di Sabat.”
13Den im se tu di man, “Chrech out yu an.” Di man chrech out im an, it get beta, an kom bak gud gud laik di neks wan. 14Bot di Farisii dem go we an staat plan ou dem mait-a kil Jiizas.
Gad Speshal Sorvant
15Bot Jiizas did nuo se dem a plan fi kil im an lef de-so. Wan bag a piipl fala im, an im get di uol a dem beta. 16Bot im waan dem se dem mosn tel nobadi bout im. 17Da wie ya, wa Aizaiya di prafit did se, wuda kom chuu:
18 “Si mi sorvant ya we mi pik,
di wan we mi lov, di wan we mek mi api so til.
Mi a-go gi'im mi Spirit,
an im a-go mek evribadi, aal di piipl dem we a no Juu, nuo se Gad a-go joj dem fier.
19 Fi mi sorvant naa go a kos-kos ar a ala,
an nobadi naa go ier im mout outa chriit.
20 Jos laik ou im wuda neva pap out piis a graas we evribadi kom tep tep op pan,
ar out wan lamp we bieli a lait op, im naa go rof op piipl we wiik an ort di wan dem we no chrang.
An im a-go gwaan til im mek piipl si se mi kyan siev dem.
21 An piipl we a no Juu wi chos iina im fi siev dem.
Jiizas an Belzibul
(Maak 3.20-30; Luuk 11.14-23; 12.10)
22Den dem kyari wan man we did av diiman iina im kom tu Jiizas. Di man did blain an im kudn chat niida. Jiizas mek im get bak beta, so di man kuda taak an si. 23Evribadi we si wa apm jaa jrap a grong di wie dem fraitn. Dem se, “A kuda Dievid pikni dis?”
24Bot wen di Farisii piipl dem ier dis, ier dem no, “Im kyaahn ron out no diiman ef a no Belzibul, di diiman ruula, gi im powa fi ron dem out.”
25Nou, Jiizas did nuo wa de iina dem main, so im se tu dem se, “It no mata wich kindom, ef di piipl dem we liv iin de a fait gens dem wan aneda, it naa go laas. An no toun ar fambili we av piipl a fait gens dem wan aneda kyan tan op chrang. 26Ef Sietan a ron out Sietan, im a fait gens imself. So ou im kindom a-go laas? 27An ef a Belzibul gi mi powa fi ron out diiman, den a uu gi fi unu falara dem powa fi ron dem out? Di sitn dem we unu uona falara dem du, pruuv se unu rang. 28Bot ef a Gad gi mi powa fi ron out diiman, dat miin se Gad a ruul mongks unu aredi.
29“Ou sumadi fi go iina wan chrang man ous an tiif im sitn dem ef dem no tai im op fos? Wen dem tai im op, a da taim de dem kyan tek we evriting.
30“Enibadi we no de pan fi mi said, a fait gens mi, an aal a uu naa elp mi gyada, a skyata dem a skyata. 31A dat mek mi tel unu se piipl a-go get paadn fram evri wikid an torbl sitn we dem du an evri wikid sitn we dem se bout Gad, bot enibadi we se wikid sitn bout Gad Spirit dem naa get paadn. 32Enibadi we chat bad gens di Man we Gad Pik, Gad wi paadn dem. Bot enibadi we chat bad gens di Uoli Spirit, dem naa go get paadn. Dem naa get paadn iina da laif ya ar di laif we a-go kom.
Di Chrii an di Fruut we it Bier
(Luuk 6.43-45)
33“Mek wan chrii gud, an di fruut we it bier a-go gud tu; mek wan chrii no gud, an di fruut we it bier naa go gud. Unu kyan nuo bout wan chrii siek-a di kain-a fruut we it bier. 34Unu likl siniek pikni unu! Ou unu kyan se notn we gud, wen unu wikid an tan bad? Kaaz wa kom outa yu mout, a wa de iina yu aat. 35Di gud man du gud sitn siek-a di gud we stuor op iina im aat. An di wikid man du wikid sitn siek-a aal a di wikidnis we iina im aat. 36A tel unu dis, pan jojment die, piipl a-go afi ansa fi evri wikid sitn we dem se, we dem shuda neva se iina di fos plies. 37Kaaz a di wod we yu se wi mek yu rait wid Gad, an a di wod we yu se wi mek Gad rait yu aaf.”
Jiizas Taak bout Juona az wan Sain
(Maak 8.11-12; Luuk 11.29-32)
38Den som a di Laa tiicha an di Farisii dem se tu Jiizas se, ‘Tiicha wi waahn fi si yu shuo wi wan sain.’
39Bot Jiizas ansa dem se, “Di piipl dem iina da taim ya, a wan wikid set a piipl. Dem aks fi wan sain we wuda pruuv se a Gad sen mi. Dem naa get non! Di onggl sain dem a-go get a sopm laik wa did apm wid Juona di prafit. 40Jos laik ou Juona did de iina di big fish beli fi chrii die an fi chrii nait, a siem so di Man we Gad Pik a-go beri diip iina di grong fi chrii die an chrii nait. 41Di piipl fram Ninive, a-go tan op pan jojment die wid di piipl dem fram da taim ya an shuo dem se dem rang. Kaaz di Ninive piipl dem did sari fi di rang we dem du an chienj dem wiez wen Juona did kom priich tu dem. An nou, sitn we biga dan Juona de rait ya-so. 42Di kwiin we kom fram Shiiba iina di sout, shi a-go kom bak alaiv wid di piipl dem fram da taim ya an shuo se dem rang, kaa shi did kom fram faar faar jos fi ier di waiz sitn dem we Salaman did av fi se. An nou, sitn we biga dan Salaman de rait ya-so.
Wen Wikid Spirit Kom Bak
(Luuk 11.24-26)
43“Wen wan wikid spirit kom outa sumadi, it go chuu dezot a luk plies fi res bot no fain no we. 44Den it se, ‘Mi a ton bak go a di ous we mi lef.’ Wen it kech bak de-so, it fain se di ous emti. Di ous swiip kliin an evriting niit an taidi. 45Den di wikid spirit go we go bring bak sevn muo spirit we wosa dan it an di uol a dem go iin de go liv. So nou, da sumadi de wosaraaf dan bifuo. A siem so it a-go go fi di wikid set a piipl dem fram da taim ya!”
Uu a Jiizas Riil Fambili
(Maak 3.31-35; Luuk 8.19-21)
46Wen Jiizas did de de a chat tu di kroud a piipl dem, im mada an breda dem kom tan op outsaid a aks fi chat tu im. 47So sumadi se tu Jiizas se, “Oi de, yu mada an breda dem tan op outa duor. Dem waahn chat tu yu.”
48Jiizas ansa di man se, “A uu a mi mada, an a uu a mi breda?” 49Im paint pan im falara dem an se, “Si mi mada an mi breda dem ya! 50Kaaz enibadi we du wa mi Faada iina evn waahn dem fi du, a dem a mi breda, sista an mada.”

MATYU 13
Di Tuori bout di Faama
(Maak 4.1-9; Luuk 8.4-8)
1Pan da siem die de afta Jiizas lef di yaad, im go a di liek-said go sidong. 2Wan big big kroud a piipl gyada op roun im. Im did afi go iina wan buot go sidong wail di iip a piipl dem tan op pan di liek-said. 3Jiizas tel dem uol iip a tuori we soun laik rigl. Im se, “Wan faama did go fi plaant som siid. 4Wen im did a skyata di siid dem, som jrap wich paat piipl waak, an di bod dem kom kom nyam dem. 5Som jrap we bier rakstuon de. Dem neehn av moch dot fi gruo iina. Nou, kaaz no uol iip a dot neehn de de, di ruut kudn go dong diip diip so di plaant dem kom op faas faas. 6Wen di son kom op it skaach op di plaant dem, an, chuu dem ruut neehn lang inof, dem jrai op an ded. 7Som ada siid jrap mongks makabush, an wen dem pap op, di makabush chuok dem. 8Bot som a di siid dem jrap pan gud grong an kom bier fuud. Som bier wan onjrid taim muo dan wa di faama did plaant, som siksti an som toti.” 9Enibadi we av iez fi ier — beta lisn gud!”
10Den Jiizas speshal falara dem kom se tu im se, “Wa mek yu chat tu dem a yuuz tuori we soun laik rigl?”
11Jiizas se, “Unu get di chaans fi nuo di siikrit sopm dem bout Gad kindom, bot no dem. 12Kaaz enibadi we andastan di siikrit sopm dem bout Gad kindom, Gad a-go mek dem andastan muo, bot enibadi we no andastan, aal di likl we dem did andastan, Gad a-go tek we dat fram dem. 13A dat mek mi yuuz tuori we soun laik rigl:
“So iivn duo dem kyan si, dem naa si a ting,
an iivn duo dem kyan ier, dem naa ier notn, an dem no andastan no iivn wan sitn niida.
14So wa Gad did mek Aizaiya se, dem piipl ya mek it kom chuu. Aizaiya did se:
“‘Unu wi lisn gud gud, bot unu wi neva andastan,
Unu wi luk aad aad, bot stil unu naa go si'it.
15 Kaaz dem piipl ya aat get tof, an dem kyaahn lorn notn.
Dem aad-iez,
an dem yai lak op tu.
So dem kyaahn si notn wid dem yai
an dem kyaahn ier notn wid dem iez,
an dem aat naa andastan notn niida,
ar dem wuda ton tu mi, an mi wuda siev dem.’
16Bot Gad bles fu'unu yai an iez dem, kaa dem si an ier! 17Kaaz mi a tel unu dis, an a chuu mi de taak, nof prafit an piipl we du rait did wel waahn fi si wa unu si, an ier wa unu ier bot dem neehn si ar ier it.
18“So lisn tu wa di tuori bout di faama a se: 19Wen nobadi ier di mesij bout Gad kindom an no andastan it, di wikid wan kom siem taim kom tek we wa get plaant iina dem aat. Dis a di siid we did jrap wich paat piipl waak. 20Di siid we jrap wich paat bier rakstuon de, a di sumadi we ier di wod an glad fi it siem taim. 21Bot siem laik di plaant uufa ruut no go dong diip iina di grong, im no mek Gad wod go diip iina im aat, so im no laas no taim. Bot wen tof taim lik im siek-a Gad wod, im gi op an ton bak siem taim — siem laik ou di plaant jrai op an ded. 22Di wan we jrap iina makabush, a uu ier Gad wod bot im staat fret bout laif, an aal im kyan tingk bout a ou fi mek moni an get rich. Dem sitn de blak Gad wod, so it no du notn difrant iina dem laif. 23Bot di siid we jrap pan gud grong nou, da sumadi de ier Gad wod an andastan it. So, laik di siid we plaant pan gud grong im bier wan onjrid, siksti ar toti taim muo fruut dan wa di faama did plaant op.”
Di Tuori bout di Wiid dem
24Den Jiizas mek dem ier wan neks tuori we soun laik rigl. Im se, “Gad nyuu worl, komiin laik sumadi we plaant op som gud siid pan im lan. 25Bot wen evribadi a sliip, wan a im enimi dem kom kom plaant op wiid mongks im wiit dem an go we. 26Wen di plaant dem pap op an staat bier, di wiid no shuo op tu.
27“So di uona sorvant kom se tu im se, ‘Sa, yu neehn plaant gud siid iina yu fiil? Den a we dem de wiid kom fram?”
28“Im se, ‘A wan enimi du dis man.’
“So di sorvant ansa bak, ‘Yu waahn wi go jraa out di wiid dem?’
29“Bot im se, ‘Nuo, kaa yu mait de de a pap out wiid an go ruut op di wiit dem tu.’ 30Mek di tuu a dem gruo til a taim fi gyada we plaant op. Wen da taim de kom mi wi tel di wokman dem fi gyada op di wiid an tai dem iina wan bonggl fi bon. Bot di wiit dem, dem a-go gyada dem op an put dem iina mi bochri.’ ”
Di Tuori bout di Likl Likl Siid
31Jiizas gi dem wan neda tuori we soun laik rigl: “Gad kindom a laik wan lili siid we wan man tek an plaant iina im fiil. 32Da siid de likla dan evri ada siid, bot wen it gruo, it gruo biga dan evri ada plaant we did iina di gyaadn. It gruo an kom ton chrii, so bod kom kom bil op nes iin de.”
33Im tel dem wan neda tuori we soun laik rigl: “Gad kindom komiin laik yiis we wan uman tek miks iina uol iip a flowa — se fifti poun — an miks it til it swel op.”
34Jiizas tel di kroud a piipl dem aal a dem sitn ya, an a yuuz tuori we soun laik rigl wen im a taak. Im no tel dem notn an no yuuz tuori we no soun laik rigl. 35Da wie ya, wa di prafit did se, kom chuu:
“Mi wi yuuz tuori we soun laik rigl wen mi de taak,
an chat di sitn dem we aid op fram di taim wen di worl did a mek.”
Wa di Tuori bout di Wiid Miin
36Den Jiizas lef di kroud a piipl dem an go iina di ous. Im falara dem kom tu im a se, “Tel wi wa di tuori bout di wiid iina di fiil miin?”
37Jiizas ansa se, “Di wan we plaant di gud siid a di Man we Gad Pik. 38Di fiil — a di worl, an di gud siid dem a di piipl we bilang tu Gad kindom. Di wiid dem, dat a di piipl dem we bilang tu di Wikid wan, 39an di wan we plaant op di wiid dem, a di devl dat. Di taim we wi go pik, dat a taak bout di laas die, wen di worl don. An di wan dem we gyada op we did plaant op, a di ienjel dem.
40“Jos laik ou di wiid a-go gyada op an get bon op, a siem ting a-go apm pan di laas die dem. 41Di Man we Gad Pik a-go sen out im ienjel dem, an dem a-go tek outa im kindom evriting we mek piipl du rang an aal a di rang-duwa dem. 42An dem a-go dash dem dong a el we di faiya a bon at at. De-so, piipl a-go a baal out dem yai an a grain dem tiit di wie pien a lik dem. 43Bot di piipl dem we du rait, a-go shain laik di son iina dem Faada kindom. Ef unu av iez, unu beta lisn gud!
Di Tuori bout di Chrezha an di Porl
44“Gad kindom komiin laik wan chrezha we did aid we iina wan fiil. Sumadi fain it an aid it agen. Dem so glad, dem sel evriting we dem av an go bai di fiil.
45“An den tu, Gad kindom a laik wan biznizman we aalwiez a luk fi gud porl. 46Wen im fain wan we wot uol iip a moni, im sel evriting we im uon an go bai it.
Di Tuori bout di Net
47“Gad kindom komiin laik dis tu — wan net we fishaman chuo outa sii. An da net de kech aal kain-a fish. 48Wen di net ful op, dem aal it go lan. An dem sidong an saat out di fish dem. Dem put di gud wan dem iina bokit, an dash we di bad wan dem. 49A siem so it a-go go pan di laas die. Ienjel a-go tek out di wikid piipl fram di wan dem we liv rait. 50An dem a-go dash dem dong a el we di faiya a bon at at. De-so, piipl a-go baal so til, an dem a-go grain dem tiit di wie ou pien a bait dem.
51“Unu andastan aal we mi a se?”
Dem se, “Ye.”
52Den im se tu dem se, “So, aal a di Laa tiicha dem we ton wan falara fi Gad kindom, dem komiin laik sumadi we uon wan ous an im tek outa im bochri uol sitn an nyuu sitn.”
Dem Ton dem Bak pan Jiizas we Kom fram Nazaret
53Nou wen Jiizas don taak aal a dem tuori ya we soun laik rigl, im muuv fram de-so. 54Wen im kech a Nazaret, we im kom fram, im staat tiich di Juu dem iina dem choch. Di piipl dem kudn biliiv dem iez. Dem se, “A ou da man ya so waiz? A we im get di powa fi du dem mirikl de? 55“Wiet! No di kyaapinta bwai dis? No Mieri im mada niem? An im breda dem a no Jiemz, Juozif, Saiman an Juudas? 56An aal a im sista dem no liv rait ya-so wid wi? A we im get aal a dem sitn ya fram?” 57An so dem did beks an neehn waahn diil wid Jiizas non at aal.
Bot Jiizas se tu dem se, “Piipl eva rispek an big op prafit yu no, onggl di piipl dem we im baan an gruo mongks an uu im liv wid no shuo im da rispek de.”
58An so Jiizas neva du no uol iip a mirikl de-so kaa di piipl dem neehn biliiv iina im.

MATYU 14
Jan di Baptis Ded
(Maak 6.14-29; Luuk 9.7-9)
1Da taim de, Erad we ruul uova Gyalalii, ier bout di sitn dem we Jiizas did a du, 2an so im se tu im sorvant dem se, “A Jan di Baptis dis ya. Im ded an kom bak alaiv! An siek-a dis, im av powa iina im fi wok mirikl.”
3Kaaz a Erad did ares Jan, chien im op an dash im iina prizn siek-a Eruodiyas, we did marid wan taim tu im breda, Filip. 4Jan did tel Erad uova an uova se, “It no rait fi yu marid Eruodiyas — yu a brok di Laa.” 5Iivn duo Erad did waahn kil Jan, im did fried a di piipl dem, kaa dem did tek Jan fi wan prafit.
6Bot a Erad bortdie paati, Eruodiyas daata did daans fi Erad an im ges dem an dat did mek im api. 7Im did so api im mek wan pramis, an swier se im wi gi ar eniting shi waahn. 8Ar mada push ar fi se, “Gi mi Jan di Baptis ed pan wan pliet!” 9Di king did sari wen im ier dat, bot kaa im did mek big pramis infronta im ges dem, im tel dem fi gi ar wa shi aks fa. 10So im sen an mek dem kot aaf Jan ed iina di prizn. 11Dem bring im ed pan wan pliet gi di likl gyal an shi tek it gi ar mada. 12Den Jan falara dem kom tek di badi an go beri it an den go tel Jiizas.
Jiizas Fiid uova Faiv Touzn Piipl
(Maak 6.30-44; Luuk 9.10-17; Jan 6.1-14)
13Nou wen Jiizas ier dis im tek wan buot an go we anda di kwaiyat. Im go wich paat nobadi neehn de. Bot wen di piipl dem fain dat out, dem lef fi dem toun an waak go wich paat im de. 14Wen Jiizas kom outa di buot, im si di iip a piipl dem, an did fiil sari fi dem an im mek aal a uu did sik fi dem get bak beta.
15Wen it did a kech iivnin, im speshal falara dem go tu im an se, “Nobadi no liv ya-so an it a get liet nou. Sen we di piipl dem so dem kyan go iina di toun dem we nier ya-so an bai sitn fi nyam.”
16Bot Jiizas ansa dem se, “Dem no niid fi go no we. Unu gi dem sitn fi nyam!”
17Dem se tu im se, “A onggl faiv bred an tuu fish wi av ya-so yu no.”
18“Bring dem kom gi mi,” Jiizas se tu dem. 19Den im tel di piipl dem fi go sidong pan di graas. Im tek di faiv bred an tuu fish an im luk op iina di skai, gi tangks an brok op di bred dem. Im gi im falara dem, an dem tek it gi di piipl dem. 20Evribadi nyam til dem beli ful, an Jiizas falara dem tek op wa lef uova an ful op twelv baaskit. 21Bout faiv touzn man did nyam fuud, an wi naa kount uman an pikni.
Jiizas Waak pan Waata
(Maak 6.45-56; Jan 6.15-21)
22Siem taim, Jiizas mek im speshal falara dem go iina di buot an go baka di neda said til im kom. Im tan bak an sen we di piipl dem. 23Afta im don sen we di kroud, im go op a di mountn go prie, im wan. Iivnin kom dong an a im wan did de de. 24Az fi di buot, bai nou dat did de wie out iina di sii, faar fram lan an di wiev did a bata-bata it, kaa di briiz did a bluo gens dem.
25Wen die did suun lait, Jiizas kom tu dem a waak pan di waata. 26Wen im falara dem si im a waak pan waata, dem aat kech a dem mout an dem se, “A dopi!” Dem staat baal out di wie dem fried.
27Bot siem taim Jiizas se tu dem se, “Unu tek aat! A mi, man. No bada fried.”
28Piita ansa bak, “Laad, ef a riili yu, tel mi fi waak pan di waata kom tu yu.”
29So Jiizas se, “Kom!”
Piita kom outa di buot, waak pan di waata an a go tu Jiizas. 30Bot wen im si ou chrang di briiz did a bluo, im kech im fried an staat singk. Piita shout out, “Woi! Siev mi Laad! Siev mi!”
31Siem taim, Jiizas chrech out im an an kech Piita. Im se tu im se, “Ai, wat a likl bit a chos yu put iina mi! Wa mek yu staat wanda, iihn?”
32Wen dem go iina di buot di briiz did tap bluo. 33Den di wan dem we did de iina di buot go dong pan dem nii an priez Jiizas a se, “Fi riil, yu a Gad pikni!”
34Afta Jiizas an im speshal falara dem kraas di liek, dem tap a wan plies niem Genesaret. 35Di piipl dem fain out se a Jiizas did de mongks dem, an dem sen wod tu evribadi we liv nier we dem did liv, an dem bring aal a uu sik fi dem kom. 36Dem beg im fi jos mek dem toch di en a im kluoz, an evribadi we du dat get beta.

MATYU 15
Wa di Lang Taim Piipl dem Yuus tu Tiich
(Maak 7.1-23)
1Den som Farisii an som Laa tiicha kom tu Jiizas fram Jeruusilem. Dem kom kom aks im se, 2“Wa mek yu falara dem no ier wa wi faada faada dem tiich wi fi du? Kaaz dem no wash dem an bifuo dem nyam.”
3Jiizas se tu dem se, “An wa mek unu a lisn so aad tu wa unu faada faada dem se, so til unu no du wa Gad se unu fi du? 4Kaaz Gad se, ‘Rispek unu faada an unu mada’ an ‘Enibadi we kos out an disrispek dem faada an mada, kil dem.’ 5Bot ier wa unu se no, ‘Ef sumadi tel im faada an mada se, “Di elp we mi wuda gi unu, mi don gi Gad aredi,” 6da sumadi de no niid fi du notn agen fi shuo dem mada an faada no rispek’ — a dat unu se. Unu no si se, jos fi fala wa fu'unu faada faada dem tiich, unu no pie Gad wod no main, an unu mek Gad Laa komiin laik se it no miin notn. 7Unu oul ipokrit unu! Di prafit, Aizaiya, did rait wen im se,
8 “‘Aal dem set a piipl ya du a tek dem mout big mi op,
bot iina dem aat dem no waahn av notn fi du wid mi.
9 An it no mek sens dem worship mi,
wen dem a tiich man-mek ruul laik se dat a fi mi ruul.’ ”
Wa Riili Mek Piipl Doti
10Den Jiizas kaal di piipl dem wich paat im de an se, “Ier wa mi a se an andastan dis: 11Wen sumadi doti, a no siek-a wa dem put iina dem mout; a wa kom outa dem mout mek dem doti.”
12Den im falara dem kom kom se tu im se, “Yu nuo se di Farisii dem did fiil a wie wen dem ier wa yu se? Dem tek it tu aat an beks.”
13Ier Jiizas no, “Evri plaant we mi Faada iina evn neva plaant a-go ruut op. 14Lou dem, mek dem gwaan. Dem a blain piipl we a liid blain piipl. Ef blain a liid blain, di tuu a dem no boun fi jrap iina uol?”
15So Piita se, “Di tuori we yu weehn tel di Farisii piipl dem, a wa yu did miin?”
16Jiizas se, “Yu miin se unu stil no get wa mi a se? 17Unu no si se evriting we unu put iina unu mout, go iina unu beli fos, den kom outa unu badi go iina di tailit? 18Bot di sitn dem we kom outa unu mout, a outa unu aat dem kom fram. An a dem sitn de wi mek piipl doti an no kliin iina Gad yai. 19Kaaz a outa di aat aal kain-a wikidnis we piipl tingk op kom fram. Wen sumadi go kil, go sliip wid sumadi we dem no marid tu ar gwaan wid aal kain-a ada seks sin, wen piipl tiif, tel lai, ar tek dem mout tier dong ada piipl — a di aat dem sitn de kom fram. 20A dem sitn de mek piipl doti. Wen unu nyam an no wash unu an, an no dat kaaz piipl fi no kliin iina Gad yai.”
Wan Uman fram Kienan we Biliiv iina Jiizas Uol iip
(Maak 7.24-30)
21Afta Jiizas lef de-so, im go iina di Taiya an Saidan ieriya. 22Outa di bluu wan Kienanait uman we did liv iina da ieriya de kom kom a baal out, “Laad, Dievid pikni, tek piti pan mi du! Mi daata ful op a diiman bad bad sa.”
23Jiizas neva se a wod. Den im falara dem kom beg im se, “Ron ar we no, kaa shi jos a fala baka wi an a mek wan bag a naiz.”
24Jiizas se, “Gad onggl sen mi tu di shiip dem fram Izrel we laas.”
25Bot di uman kom niil dong infronta Jiizas an se, “Laad elp mi, du.”
26Jiizas se, “It no rait fi tek di pikni dem fuud gi daag.”
27“Laad, dat a chuu,” shi ansa bak, “bot iivn di daag dem get di kromz we jrap aafa dem maasta tiebl.”
28Wen Jiizas ier dat, im se, “Bwai uman, yu riili riili chos iina mi. Wat-eva yu waahn fi apm, Gad a-go mek it apm.” Siem taim ar daata get beta.
Jiizas Fiid uova Fuo Touzn Piipl
(Maak 8.1-10)
29Wen Jiizas lef fram de-so, im go a Gyalalii sii-said. Den im klaim op wan mountn, an go sidong. 30Wan big big kroud a piipl kom tu im. Dem bring piipl we kyaahn waak, we blain, kripl, dom an we sik iina aal saat a ada wie. Dem put dem dong a Jiizas fut, an im mek di wol a dem get beta. 31Evribadi did fraitn fi si dom piipl a taak, uu kripl get beta, uu kudn waak a waak an blain piipl a si. An dem priez Izrel Gad.
32Den Jiizas kaal im falara dem tugeda an se, “Mi fiil sari fi dem piipl ya. Kaaz a uol a chrii die nou dem de ya wid mi, an dem naa notn fi nyam. Mi no waahn sen dem we onggri; neks ting dem go jrap dong a ruod.”
33So im falara dem se, “A wich paat wi kyan get inof fuud iina dis ya dezot plies fi fiid so moch piipl?”
34So Jiizas se tu dem, “Umoch bred unu av?”
Dem se, “Sevn — an wan an tuu lili fish.”
35Afta Jiizas tel di piipl dem fi sidong pan di grong, 36im tek di sevn bred an di fish dem, gi tangks, brok dem op an staat gi im falara dem, an dem gi di piipl dem. 37Evribadi nyam til dem beli ful, an wen dem pik op wa did lef bak, it ful sevn baaskit. 38Ef yu no kount uman an pikni, a bout fuo touzn man did nyam fuud. 39Afta Jiizas sen we di piipl dem, im go iina wan buot an kraas go Magadan.

MATYU 16
Dem Aks fi Sain fi Shuo se a Gad Sen Jiizas
(Maak 8.11-13; Luuk 12.54-56)
1Nou wen di Farisii an Sadyusii piipl dem kom kom tes Jiizas, dem aks im fi wan sain fi pruuv se a Gad sen im kom.
2So im se, “Wen iivnin kom ef di skai red unu se, ‘Di weda a-go gud tumaro kaa di skai red’ 3Bot ef it red an daak op iina di maanin, unu se, ‘Rien a-go faal tide, kaa di plies daak op.’ So unu nuo fi luk pan di skai an tel ou di weda a-go tan. Bot unu kyaahn andastan di sain dem we a shuo aal we a gwaan nou. 4Di piipl dem iina da taim ya, a wan wikid set a piipl. Dem aks fi wan sain we wuda pruuv se a Gad sen mi. Dem naa get non! Di onggl sain dem a-go get a sopm laik we did apm wid Juona.” Den Jiizas lef dem an go we.
Wa di Farisii an Sadyusii Piipl dem Tiich
(Maak 8.14-21)
5Wen Jiizas falara dem go kraas di neda said, dem did figet fi kyari bred. 6“Wach out!,” Jiizas se tu dem. “Gyaad unuself gens di Farisii an Sadyusii piipl dem yiis.”
7So dem staat taak bout dis mongks dem wan aneda, “Yu nuo se a kaa wi no bring no bred.”
8Jiizas did don nuo wa dem a se, so im se tu dem, “Bwai, wat a likl bit a chos unu put iina mi! Mek unu a taak mongks unu wan aneda bout ou unu naa no bred, iihn? 9Unu stil no andastan? Unu no memba di faiv bred we fiid di faiv touzn piipl dem an umoch baaskit a nyam-an-lef unu tek op, iihn? 10Wa bout di sevn bred we fiid di fuo touzn piipl dem an umoch baaskit unu tek op wid lef-uova fuud? 11So ou kom unu kudn si se a no fuud mi did a taak tu unu bout? Bot a tel mi a tel unu fi wach out fi di Farisii an Sadyusii piipl dem yiis!” 12A da taim de Jiizas falara dem kech se im neehn a taak tu dem bout yiis fi mek bred, bot im did a taak gens di sitn dem we di Farisii an Sadyusii piipl dem tiich.
Piita Se Jiizas a di Krais
(Maak 8.27-30; Luuk 9.18-21)
13Wen Jiizas kech a di Sesuriiya Filipai ieriya, im aks im falara dem se, “A uu di piipl dem se di Man we Gad Pik bi?”
14Dem ansa bak, “Som se Jan di Baptis, ada piipl se Ilaija, den yu av som we se Jerimaiya ar wan a di prafit dem.”
15So im se tu dem se, “Bot wa bout unu? Uu unu tingk mi bi?”
16Saiman Piita se, “Yu a di Krais, di Gad we alaiv Bwai Pikni.”
17So den Jiizas se tu im se, “Saiman, Juona bwai pikni, yu bles, kaa a no naamal piipl mek yu nuo dat, bot a fi mi Faada we iina evn tel yu dat! 18An ier wa mi a se no, yu a Piita, wan rak. An a pan dis ya rak mi a-go bil fi mi choch, an no powa dong a el naa go kyan mash dat op. 19Mi a-go gi yu di kii fi Gad kindom. Eniting we yu se no fi gwaan pan ort a dat Gad wuda se aredi. An eniting we yu se: ye, dat kyan gwaan, Gad wuda lou dat fi gwaan aredi.” 20Den Jiizas waan im falara dem no fi tel nobadi se a im a di wan we Gad sen fi siev piipl — se a im a di Krais.
Jiizas Se im a-go Ded an Kom Bak Alaiv
(Maak 8.31—9.1; Luuk 9.22-27)
21Fram da taim de, Jiizas staat mek im falara dem nuo se im afi go a Jeruusilem, an di elda, ed priis an Laa tiicha dem a-go mek im sofa uol iip a sitn. Dem a-go kil im, bot chrii die afta dat im a-go kom bak alaiv.
22So Piita tek im wan said an staat ries im op fi se sitn laka dat: “Laad, mi prie se Gad neva mek sitn laka dat apm! Dis mosn apm tu yu!”
23Bot Jiizas ton tu Piita an se, “Gu we fram mi Sietan! Yu dis a blak op mi wie so, kaa yu naa tingk bout di sitn dem we Gad waahn; a onggl wa piipl waahn de pan yu main!”
24Den Jiizas se tu aal a im falara dem se, “Ef sumadi waahn fi ton wan a mi falara dem, dem afi figet bout wa dem waahn, tek op dem kraas an fala mi. 25Sumadi we waahn siev dem laif a-go luuz it, bot enibadi we luuz dem laif siek-a mi, dem a-go get fi fain dem laif. 26Kaaz wa gud it a-go du sumadi ef dem get di uol worl bot dem luuz dem laif? An wa sumadi kyan gi fi get bak dem laif? 27Kaaz di Man we Gad Pik a-go kom wid im ienjel dem an im a-go av powa we kom fram im Faada. Im a-go gi evribadi wa dem fi get bies pan di sitn dem we dem du. 28Mi a tel unu dis, an a chuu mi a taak, som a unu we tan op ya-so naa go ded bifuo unu si di Man we Gad Pik a kom ruul az king.”

MATYU 17
Jiizas Luk Difrant
(Maak 9.2-13; Luuk 9.28-36)
1Siks die lieta Jiizas tek Piita, Jiemz an Jiemz breda, Jan, an kyari dem go op a wan ai mountn, im an dem wan. 2Aal av a sodn Jiizas staat fi chienj rait infronta dem. Im fies staat shain laik di son an im kluoz ton wait wait laik lait. 3Aal av a sodn Muoziz an Ilaija shuo op infronta dem tu, an a chat wid Jiizas.
4So Piita se tu Jiizas se, “Laad, a gud ting se wi de ya man! Ef yu waahn, mi wi mek chrii shed — wan fi yu, wan fi Muoziz an wan fi Ilaija.”
5Luk ya no, siem taim Piita a chat, wan brait kloud kom dong kom kova dem op, an wan vais iina di kloud se, “Dis a fi mi Bwai Pikni, mi lov im, an im mek mi api. Unu fi lisn we im se!”
6Wen di falara dem ier di vais, dem kech dem fried, dash demself a grong an ton dong dem fies. 7Bot Jiizas kom kom toch dem. Im se, “Git op. No fried.” 8Wen dem luk op, dem no si nobadi, jos Jiizas wan.
9Wen dem a kom dong di mountn, Jiizas waan dem aaf se, “No tel nobadi bout wa unu si til di Man we Gad Pik ded an kom bak alaiv.”
10Im falara dem aks im se, “So wa mek di Laa tiicha dem se Ilaija afi kom fos?”
11So Jiizas ansa dem se, “Ilaija kom fos fi chuu an a-go get evriting redi. 12Mi tel yu dis ya, Ilaija kom aredi. Bot dem neehn kech se a Ilaija dat, an dem did du im wat-eva dem did waahn fi dwi'im. A siem so, dem a-go mek di Man we Gad Pik sofa.” 13A so im falara dem kech se a Jan di Baptis im did a tel dem bout.
Jiizas Ron out Diiman outa wan Bwai
(Maak 9.14-32; Luuk 9.37-45)
14Wen dem kom dong wich paat di kroud de, wan man kom kom niil dong infronta Jiizas, 15im se, “Laad, tek piti pan mi bwai an mek im get beta du. Somtaim a laik se im a get mad. Im kech fits an it du im bad bad sa. An no wan an tuu taim im jrap dong iina faiya, an iina waata. 16Mi bring im kom tu yu speshal falara dem bot dem kudn mek im get beta.”
17Jiizas se, “Unu piipl we liv iina da taim ya! Unu no biliiv an unu no du we unu fi du. Umoch langga mi afi tan ya wid unu? Umoch langga mi afi put op wid unu? Kyari di bwai kom tu mi.” 18Jiizas ron out di diiman, an it kom outa di bwai. Di pikni get beta fram da taim de.
19Den im falara dem kom tu im wan said an se, “Wa mek wi kudn ron out di diiman?”
20So im se tu dem se, “Kaaz unu neehn riili biliiv se Gad wuda dwi'it. Ier wa mi a se, an a chuu mi a taak, ef unu biliiv, iivn fi likl bit — likl laik di liklis siid dem, unu wi se tu da moutn ya, ‘Muuv fram ya-so go de-so,’ an it muuv. Notn naa de bout we unu naa go kyan du.”
22Wen dem kom tugeda a Gyalalii, Jiizas se tu dem se, “Dem a-go tek di Man we Gad Pik, sel im out an gi im tu piipl we iet im. 23Dem a-go kil im, bot chrii die afta dat im a-go kom bak alaiv.” An im falara dem aat staat at dem wen dem ier dis.
Di Taks fi Gad Ous
24Afta Jiizas an im falara dem riich Kyaporniyom, di man dem we kalek di taks fi Gad ous kom tu Piita an se, “Di taks we piipl pie fi tek kier a Gad ous, yu tiicha pie it, no chuu?”
25So Piita se, “Ye man.”
Wen Piita kom iina di ous, bifuo im kuda se notn Jiizas se tu im se, “Wa yu tingk Saiman? Di king dem fi da ort ya, a uu dem kalek tuol ar taks fram: dem uona piipl ar farina?”
26“Fram farina,” Piita ansa bak.
“So dem uona piipl na'afi pie taks den,” Jiizas se. 27“Bot, kaa wi no waahn nobadi beks, go dong a di sii an chuo out yu lain fi kech fish, an di fos fish yu kech wen yu uopm op im mout yu a-go fain wan silva kain. Gi dem dat fi fi mi an fi yu taks fi Gad ous.”

MATYU 18
Di Wan we Av Tap-a-tap Pozishan
(Maak 9.33-37, 42-48; Luuk 9.46-48; 17.1-2)
1Roun da taim de Jiizas speshal falara dem kom tu im an aks im se, “A uu av di tap-a-tap pozishan iina Gad Kindom?”
2Jiizas kaal wan pikni an mek im tan op mongks dem. 3Den im se tu dem se, “Mi tel unu dis ya, an a chuu mi de taak, ef unu no chienj ou unu tan an staat ombl unuself laik pikni, non a unu naa go put unu fut iina Gad kindom. 4Bot ef unu ombl unuself laik da lili pikni ya, den a unu a-go bi tap-a-tap iina Gad kindom.
5“An enibadi we welkom pikni laik da wan ya, kaa di pikni chos iina mi, dem welkom mi tu. 6Bot enibadi we mek wan a dem likl pikni ya, we biliiv iina mi, sin, dem wuda betaraaf ef wan big big rakstuon did tai roun dem nek an dem go joun dong a di batam a di sii.
7“Chobl fi da worl ya, siek-a aal a di sitn dem we de ya fi mek piipl du rang! Tingz afi kom fi mek piipl sin yu no, bot yu si di piipl dem we mek ada piipl du rang, chobl fi dem! 8Ef unu an an fut mek unu sin, chap dem aaf an dash dem we. Kaaz it beta fi unu kripl ar kyaahn waak an liv fi eva wid Gad dan fu'unu av tuu an ar tuu fut an get dash dong a el we di faiya no tap bliez. 9An ef unu yai mek unu sin, tier it out an dash it we. Aftaraal, unu betaraaf a liv fi eva wid unu wan yai, dan fi av tuu, an get dash dong a el iina di faiya.
Di Tuori bout di Laas Shiip
(Luuk 15.3-7)
10“Mek shuor se unu no luk dong pan non a dem likl pikni ya. Kaaz mi tel unu dis, dem av dem uona ienjel, an fi dem ienjel we iina evn a si mi Faada fies aal di taim.
12“Wa unu tingk? Supuoz sumadi uon wan onjrid shiip an wan a dem laas. Im naa go lef di nainti-nain pan di mountn tap an go luk fi di wan we laas? 13An ef im fain di shiip, mi a tel unu dis, im api bout di nainti-nain we neehn chrie, bot im wuda muo api bout da wan de we im fain bak. 14A siem so unu Faada we iina evn no waahn dem likl wan ya fi go chrie.
Wa yu fi Du wen Sumadi Du yu Notn
(Luuk 17.3)
15“Nou, ef wan a unu breda ar sista du unu notn, go wan said, an mek dem nuo wa dem du rang. Ef dem lisn, den tingz gaan bak gud agen wid unu an dem. 16Bot ef dem naa pie unu no main, den unu fi kyari wan ar tuu ada piipl go bak wid unu. Da wie de nou, tuu ar chrii piipl wi de de fi si we gwaan an fi pruuv wa unu se. 17Ef di breda ar sista no waahn lisn di piipl dem we unu kyari, go tel di choch. An ef dem no pie dong tu di choch main, den diil wid dem laik ou unu wuda diil wid sumadi we no siev ar wan taks kalekta.
18“Mi a tel unu dis, an a chuu mi a taak, eniting we unu se no fi gwaan ya-so pan ort, Gad wuda don se it no fi gwaan niida. An eniting we unu se: ye, dat kyan gwaan, Gad a-go don lou dat fi gwaan aredi.
19“Mi a tel unu dis tu an a chuu mi a taak, ef tuu a unu we de ya-so pan ort kom tugeda an se unu a aks Gad fi sitn, mi Faada we iina evn a-go dwi'it fu'unu. 20Kaaz eniwe tuu ar chrii a mi falara dem gyada fi prie, mi de rait de wid dem.”
No Av op Piipl iina unu Aat
21Den Piita kom se tu im se, “Laad a umoch taim mi fi paadn mi breda ar sista we du mi sopm? Aal a sevn taim?”
22Jiizas se tu im se, “No iivn sevn taim mi a go tel yu, bot uol a sevnti sevn taim!
23“Mi a tel unu dat, kaaz a dis Gad kindom komiin laik: it komiin laik wan king we did waahn chek aaf umoch aal a im sorvant dem did uo im. 24Wen di king de de a chek aaf, dem bring wan man kom we uo im umoch umoch miliyan. 25Nou, kaa di sorvant kudn pie it bak, di king aada dem fi sel im, an sel im waif an pikni tu, plos aal we im uon so im kuda get bak im moni.
26“Di sorvant jrap pan im nii infronta di king an beg im, ‘Du tek taim wid mi sa, gi mi som taim an mi wi pie bak evriting.’ 27Di king fiil sari fi im an mek im gwaan. An aal we im did uo, di king se im na'afi pie bak notn agen.
28“Afta im go we nou, da sed sorvant de si wan neks sorvant we uo im wan lili bit a moni wen yu tingk bout umoch im did uo di king. Di sorvant grab di neda wan chuot an staat chuok out im die lait. Im se, ‘Gi mi di moni we yu uo mi!’
29“Di neda wan we a wan sorvant jos laik im jrap pan im nii an beg im, ‘Du, tek taim wid mi. Gi mi som taim an mi wi pie bak aal a we mi uo yu.’
30“Bot im neehn tek dat. Im se nuo, an go we go fling di neda sorvant iina prizn til im pie im bak evriting. 31Wen ada sorvant laik im si wa apm, dem beks bad bad an go we go tel di king evriting.
32“So di king kaal di fos sorvant an se tu im se, ‘Yu wikid sorvant yu! Mi paadn yu umoch umoch miliyan kaa yu beg mi! 33Yu miin se yu kudn tek piti pan sumadi we a sorvant jos laka yu di siem wie ou mi tek piti pan yu?’ 34An di king get beks an gi im tu di prizn gyaad dem fi dem taament im til im pie bak evri red sent we im did uo di king.
35“A siem so mi Faada iina evn wi du unu ef unu uol op unu breda ar sista dem iina unu aat, an no paadn dem.”

MATYU 19
Wen Ozban an Waif Kyan Lef Dem Wan Aneda
(Maak 10.1-2)
1Nou wen Jiizas did don se we im a se, im lef Gyalalii go paas Riva Jaadn an go iina di Judiya ieriya. 2Wan bag a piipl fala im, an im get dem beta rait de-so.
3Den, som Farisii piipl kom fi kom tes Jiizas. So dem kom kom aks im se, “Wan man kyan go brok op wid im waif fi eni an eniting? Muoziz Laa lou dat?”
4Jiizas ansa se, “Unu no riid se fram Gad mek di worl im mek man an uman, 5an im se, ‘Siek-a dis, wan man a-go lef im faada an mada an jain op wid im waif an di tuu a dem wi ton wan sumadi’? 6So dem a no tuu agen, dem ton wan. So wa Gad jain op, nobadi no fi plit op.”
7Den dem se tu Jiizas se, “So wa mek Muoziz Laa se, wi kyan gi wi waif wan piepa we shuo se wi no marid no muo, an ron ar outa wi ous?”
8Jiizas se tu dem se, “Muoziz lou unu fi lef unu waif kaa unu aat did tof! Bot wen Gad did fos mek man an uman a no so tingz did set op. 9Nou ier we mi a se, enibadi we brok op wid dem waif an go marid sumadi els, an a no se dem waif did sliip wid nobadi els, a gi dem a gi ar bon an a brok dem brok di Laa!”
10Jiizas speshal falara dem se tu im se, “Bwai ef a so it go bitwiin wan man an im waif, den it beta fi piipl no marid den.”
11So Jiizas ansa bak, “A no evribadi kyan tek wa mi jos se yu no — dat a no fi evribadi; a fi onggl uu it go fa. 12Kaaz yu av man we kyaahn marid fi difrant difrant riizn. Som man no get marid kaaz fram dem baan dem kyaahn av seks — a jos so Gad mek dem. Dem kyaahn du notn so dem no marid. Som man kyaahn av seks kaaz piipl kot aaf dem tingz, dem kyaahn du notn so dem no get marid niida. An som man, dem no bada get marid so dat dem kyan spen muo taim a du Gad wok. Uu kyan tek dis fi tek it.”
Jiizas an di Likl Pikni dem
(Maak 10.13-36; Luuk 18.15-17)
13Den piipl kyari di likl pikni dem kom a Jiizas fi im put im an pan dem an prie fi dem. Bot Jiizas speshal falara dem staat tel aaf di piipl dem we bring di pikni dem kom, an staat ron dem.
14Bot Jiizas se, “Lou di likl pikni dem, mek dem kom tu mi. No chrai tap dem, kaaz Gad kindom a fi piipl we komiin laik dem likl pikni ya.” 15An im put im an pan dem, an den go bout im bizniz.
Di Man we Yong an Rich
(Maak 10.17-31; Luuk 18.18-30)
16Wan man kom tu Jiizas kom aks im se, “A wa kain-a gud sitn mi fi du so mi kyan liv fi eva?”
17So Jiizas se tu im se, “A wa mek yu kom a aks mi bout wa gud? A onggl wan sumadi de bout we gud yu no. Bot ef yu waahn fi liv fi eva kip di Laa dem we Gad did gi Muoziz.
18“Wich wan a dem?” im aks Jiizas.
So Jiizas ansa bak, “‘No kil, no sliip wid nobadi we yu no marid tu, no tiif, no tel lai pan piipl, 19rispek yu faada an mada’ an ‘Lov yu nieba siem laik ou yu lov yuself.’”
20So di yong man se tu im se, “Mi a fala dem de wid aal a mi aat. So a wa muo mi niid?”
21So Jiizas se, “Ef yu waahn bi evriting we Gad waahn yu fi bi, gwaan go sel evriting we yu av an gi di moni tu di puo piipl dem, an yu wi rich iina evn. Wen yu du dat, kom fala mi.”
22Bot wen di yong man ier dis ya, im aat jrap an im go we sad, kaa im did wel rich.
23Den Jiizas se tu im speshal falara dem se, “Mi tel unu dis an a chuu mi a taak, it a-go wel aad fi rich piipl go iina Gad kindom! 24Ier dis tu no: It iiziya fi wan kyamil go chuu wan niigl yai dan fi sumadi we rich go iina Gad kindom.”
25Jiizas falara dem did wel shak wen dem ier dis. Dem se, “Den a uu kyan get siev?”
26So Jiizas luk pan dem an se, “Wa piipl kyaahn du, Gad kyan du, kaaz notn no de we Gad kyaahn du.”
27Den Piita se tu im se, “Si ya! Wi lef evriting we wi av fi fala yu! So wa wi a-go get?”
28So Jiizas se tu dem se, “Ier mi no, an a chuu mi a taak: Wen Gad mek evriting nyuu agen, an di Man we Gad Pik sidong pan im tap-a-tap chuon, aal a unu, we fala mi, a-go sidong pan unu uona chuon tu. Unu a-go sidong pan twelv chuon a joj Izrel twelv chraib dem. 29An enibadi we lef dem yaad, dem breda, sista, faada, mada, pikni ar dem lan siek-a mi, dem wi get bak onjrid taim muo dan wa dem did av; plos dem a-go get fi liv fi eva tu. 30Bot nof a uu de a front nou a-go de a bak, an uu de a bak a-go de a front.”

MATYU 20
Di Tuori bout Som Wokman iina di Griep Faam
1“Gad kindom komiin laik wan man we uon wan faam. Im go we orli iina di maanin go tek aan som wokman fi im griep faam. 2Im an dem wok out se im wi pie dem wan naamal die wok pie, an den im sen dem go pan im griep faam fi staat di wok.
3“Bout nain aklak iina di maanin, im go we agen an si som muo man a tan op iina di maakit naa du notn. 4So im go tu dem an se, ‘Unu gwaan dong a di griep faam tu, an mi wi pie unu wat-eva unu fi get.’ 5So dem go.
“Im go bak out bout migl die, an chrii aklak tu, an im du di sed ting. 6An bout faiv aklak im go out agen an fain som muo man jos a tan op bout di plies naa du a ting. So im aks dem se, ‘Wa mek unu tan op ya-so uol die naa du notn?’
7“Dem ansa bak, ‘Kaaz nobadi naa gi wi no wok sa.’
“So im se tu dem se, ‘Unu gwaan go wok pan mi griep faam tu.’
8“Wen iivnin kom dong nou di faam uona se tu im manija se, ‘Kaal di wokman dem an pie dem. Staat wid di laas set a man dem we mi tek aan, an pie aal a dem dong tu di fos set.’
9“Wen di wan dem we staat wok bout faiv aklak kom fi fi dem pie, aal a dem get wan uol a die pie. 10Wen di wan dem we di faam uona did tek aan fos kom nou fi get fi dem pie, dem tingk se dem wuda get muo moni. Bot evri wan a dem get di naamal die pie tu. 11So wen dem get dem pie, dem staat grombl grombl bout wa di faam uona did du; 12ier dem no, ‘Dem wokman, we kom iin laas, a onggl wan owa dem wok fa an yu pie dem siem laik wi, afta wi du muos a di wok an bon op iina son uol die.’
13“Di faam uona ansa wan a dem, ‘Fren, afta mi no tiif unu notn. Wi neehn kom tugeda an se a di naamal die pie mi fi gi unu? Iihn? 14So tek wa unu fi get an gwaan bout unu bizniz. A mi waahn gi di man we mi tek aan laas di siem moni we mi gi unu. 15Mi kyaahn du we mi waahn du wid fi mi uona moni? Iihn? Ar a red yai unu red yai kaa mi kain?’
16“So di wan we no luk so impuotant we de a bak, Gad a-go push dem op a front, an di wan dem we luk laik se a dem impuotant, we de op a front, a dem a-go get push a bak.”
Jiizas Taak Agen bout ou im a-go Ded
(Maak 10.32-34; Luuk 18.31-34)
17Wen Jiizas did a go op a Jeruusilem, pan di wie, im tek im twelv speshal falara dem wan said an se tu dem se, 18“Luk ya no, wi a go op a Jeruusilem, an dem a-go tek di Man we Gad Pik an ton im uova tu di ed priis an di Laa tiicha dem. Dem a-go joj im an se im gilti an fi ded. 19Dem a-go gi'im tu di piipl dem we a no Juu fi dem laaf aafa im an tek im mek preke, biit im wikid wikid an afta dat dem a-go kil im pan di kraas. Bot chrii die afta dem kil im, im a-go kom bak alaiv.”
Jiemz an Jan Mada Aks Jiizas fi Du Sitn fi ar
(Maak 10.35-45)
20Den Zebidii bwai pikni dem mada kom tu Jiizas wid ar bwai dem. Shi niil dong a grong an aks im fi du sitn fi ar.
21So im se tu ar se, “Wa yu waahn?”
Shi ansa bak, “Mi waahn yu fi lou mi tuu bwai dem fi sidong iina yu kindom, wan a yu rait-an-said an di neks wan a yu lef-an-said.”
22So Jiizas se tu ar se, “Yu no nuo wa yu a aks mi se! Unu kyan jringk wa mi bout fi jringk? A sofa mi a-go sofa yu no.”
Di bwai dem se, “Ye, wi kyan du dat!”
23So Jiizas se tu dem se, “Unu wi sofa ye; mmhm — unu wi jringk mi kop, bot fi sidong a mi rait-an-said an mi lef-an-said, a no mi wok out da wan de. Kaaz dem pozishan de don put op aredi fi di wan dem we mi Faada se fi get dem.”
24Nou wen di ada ten falara dem ier dis, dem did beks wid di tuu breda dem. 25Bot Jiizas kaal dem an se, “Unu nuo se di piipl dem we a no Juu, fi dem ruula dem lov kanchuol dem an lov shuo se a dem av powa, an aal dem ed ruula — dem lov baas baas op di piipl dem tu. 26A no so it fi go mongks unu! Insted-a dat, ef nobadi waahn av tap pozishan mongks unu, dem afi sorv unu, 27an nobadi we de mongks unu an waahn big op a front, dem afi ton unu sorvant. 28A so it fi go, jos laik ou di Man we Gad Pik neehn kom ya fi nobadi sorv im; a kom im kom ya fi sorv piipl an fi gi op im laif so piipl kyan get frii fram dem sin.”
Tuu Blain Man Kyan Si Nou
(Maak 10.46-52; Luuk 18.35-43)
29Wen Jiizas did a lef Jeriko, wan bag a piipl fala baka im. 30Tuu blain man did sidong a di ruod-said a beg. Wen dem ier se a Jiizas a paas chuu, dem shout out, “Laad, Dievid pikni, tek piti pan wi du!”
31Di piipl dem tel dem fi shet dem mout an tap dem naiz, bot a da taim de dem staat shout out, “Laad, Dievid pikni, tek piti pan wi du!”
32Jiizas tap. Im kaal dem an se, “Wa unu waahn mi fi du fu'unu?”
33Dem se tu im se, “Laad uopm op wi yai dem, du.”
34Jiizas fiil sari fi dem an toch dem yai — Braps! Dem yai get beta an dem kuda si, an di man dem fala Jiizas.

MATYU 21
Jiizas Go iina Jeruusilem Laik wan King
(Maak 11.1-11; Luuk 19.28-38; Jan 12.12-19)
1Nou wen dem riich nier Jeruusilem an kom a Betpiej, rait a Mount Aliv de-so, Jiizas sen tuu a im falara dem, 2im se tu dem se, “Gwaan a di dischrik infronta unu, az unu kech de-so unu a-go fain wan dangki tai op, an wan yong dangki a-go de de wid ar. Luus di tuu a dem an kyari dem kom. 3Ef nobadi se notn tu unu, unu fi se, ‘Di Laad niid dem,’ an dem wi sen dem sed taim.”
4Dis apm fi mek wa di prafit did se kom chuu. Di prafit did se,
5 “Tel di piipl dem we kom fram Zaiyan se,
‘Luk ya, unu king a kom tu unu,
im a kom jengkl an ombl, a sidong pan wan big dangki,
an pan wan yong dangki tu — dat a di mada dangki biebi.’”
6Jiizas falara dem go we an du wa im tel dem fi du. 7Dem bring di mada dangki an di likl dangki go gi Jiizas. Dem put dem jakit pan di dangki dem bak, an Jiizas sidong pan dem. 8Wan bag a piipl pred out dem jakit pan di ruod. Som ada piipl kot aaf chrii branch an pred dem out pan di ruod tu. 9Di kroud a piipl dem we waak infronta Jiizas, an di wan dem baka im did kip aan a shout out,
“Priez Gad! Priez Dievid pikni!”
“Gad bles di wan we im sen kom — im sen im wid fi'im powa!”
“Priez Gad we iina evn!”
10Wen im riich iina Jeruusilem di uol toun kech a faiya, evribadi a se, “A uu dis ya?”
11An di kroud a piipl dem we did a fala baka Jiizas did a se, “A di prafit Jiizas dis ya we kom fram Nazaret iina Gyalalii.”
Jiizas Kliin op Gad Ous
(Maak 11.15-19; Luuk 19.45-48; Jan 2.13-22)
12Den Jiizas go iina Gad ous an staat fling out aal a di piipl dem we did iin de a sel an a bai. Di piipl dem we did a chienj out moni, Jiizas pich uova fi dem tiebl, an ton uova di chier fi aal uu did de de a sel dov. 13Im se tu dem se, “It rait dong iina Gad wod se, ‘Fi mi ous a-go bi wan ous we piipl kom fi prie,’ bot unu ton it iina wan aid out fi tiif’!”
14Blain an kripl piipl kom tu Jiizas iina di yaad we Gad ous de, an im get dem beta. 15Bot wen di ed priis an Laa tiicha dem si di mirikl dem we im du, an ier di pikni dem iina di yaad we Gad ous de a baal out se, “Priez im! Mek wi priez Dievid pikni” dem beks kyaahn don, 16an dem se tu Jiizas se, “Yu ier wa dem a se?”
So Jiizas se, “Ye man. Yu neehn riid iina Gad wod se,
‘Im mek pikni an likl biebi
priez im ou im fi get priez’?”
17An wen im lef dem, im kom outa di toun go Betani an tan de fi di nait.
Di Fig Chrii Jrai op
(Maak 11.12-14, 20-24)
18Nou orli iina di maanin, wen Jiizas a go baka di toun, im did onggri. 19So im si wan fig chrii a di ruod-said an go kraas wich paat it de, bot im neehn si notn at aal pan it, jos suo-so liif. Jiizas se tu di chrii se, “Yu naa go eva bier fruut agen!” an siem taim di fig chrii jrai op.
20Wen im falara dem si wa im du, dem yai uopm op waid waid. Dem se, “Ou di fig chrii jrai op so faas?”
21Jiizas ansa bak, “Mi tel unu dis, an a chuu mi a taak, ef unu jos chos iina Gad likl, an no if-an-bot an wanda-wanda, unu naa go jos du wa mi du tu da fig chrii de, bot aal ef unu se tu da moutn ya, ‘Git op go fling yuself iina di sii, it wi apm. 22An eniting we unu prie an aks Gad fa, ef unu biliiv se im gu'unu, unu wi get it.”
A Uu Gi Jiizas Powa fi Du wa im Du
(Maak 11.27-33; Luuk 20.1-8)
23Nou afta Jiizas did go bak iina di yaad we Gad ous de, wen im did a tiich, di ed priis an di elda fi di piipl dem kom tu im. Dem aks im se, “Wa rait yu av fi du dem sitn ya, an a uu gi yu di rait fi du dem?”
24So Jiizas ansa bak, “Mek mi aks unu wan kwestiyan. Ef unu ansa mi, mi wi tel unu a uu gi mi di rait fi du dem sitn ya. 25Wen Jan did a baptaiz piipl, a uu did sen im fi dwi'it, Gad ar man?”
So dem staat wok it out mongks dem wan aneda. Ier dem no, “Ef wi se, ‘A Gad’, im a-go aks wi se, ‘Den wa mek unu neva biliiv im?’ 26Bot ef wi se, ‘A man’, di kroud a piipl no wi ton dong pan wi, kaa di uol a dem tek Jan fi wan prafit — wi fried dat go apm.”
27So dem se tu Jiizas se, “Wi no nuo.”
So Jiizas se tu dem se, “Den mi naa tel unu a uu gi mi di rait fi du dem sitn ya niida.
Wan Tuori bout di Tuu Bwai Pikni dem
28“Tel mi wa unu tingk? Wan man did av tuu bwai pikni. Im go tu di fos wan an se, ‘Mi bwai, gwaan go wok pan mi griep faam tide.’
29“Di bwai se, ‘Mi naa go no we.’ Bot lietaraan im chienj im main an go.
30“Di Faada go tu im neks pikni an tel im di sed ting. Dis ya wan se, ‘Mi a-go go dadi,’ bot im no go no we.
31“So tel mi, wich wan a dem du wa im faada waahn?”
Dem se, “Di fos wan.”
So Jiizas se tu dem se, “Mi tel unu dis, an a chuu mi a taak, taks kalekta an seks woka a-go go iina Gad kindom bifuo unu! 32Kaaz Jan kom shuo unu di rait wie, an unu neehn biliiv im. Bot di taks kalekta dem an seks woka did biliiv. Unu si dis apm, bot unu stil neehn chienj unu main an biliiv im.
Di Tuori bout di Tenant dem
(Maak 12.1-12; Luuk 20.9-19)
33“Ier da tuori ya tu: Yu weehn av wan man we uon wan griep faam an di man plaant op im faam. Im put op wan waal aal roun it, dig out wan uol iina di grong fi krosh out di griep fi mek wain, an bil op wan plies pan tap a di waal fi di gyaad wach uova di faam. Den im rent it out tu som faama an go farin. 34Wen di griep dem raip op nou, an a taim fi pik dem, im sen im sorvant dem go a im tenant dem fi kalek wa im fi get fram im faam.
35“Bot di tenant dem uol aan pan di sorvant dem, biit wan, kil wan, an stuon di neda wan. 36So im sen som ada sorvant, muo dan wa im did sen di fos taim. An di tenant dem chriit dem di siem wie. 37So di man riich di laas schraa nou an sen im uona bwai pikni go tu dem. Ier im no, ‘Dem wi rispek mi bwai.’
38“Bot eh eh, wen di tenant dem si di bwai, dem se tu dem wan aneda se, ‘A da wan ya a-go get evriting wen im faada ded. Kom mek wi kil im an tek wa im wuda get.’ 39So dem grab im, chuo im aafa di faam an kil im.
40“Nou wen di uona fi di faam kom bak, wa unu tingk im a-go du wid dem tenant de?”
41Dem ansa se, “Im a-go kil aaf dem uol wikid de! An tek im faam an rent it tu ada tenant we a-go gi'im wa im fi get wen im griep dem redi.”
42Jiizas se tu dem se, “Unu neehn riid iina Gad wod se:
“‘Di rakstuon di bilda fling we,
a it a uol op di bildin nou.
A di Laad du dis,
an wi yai uopm op waid waid wen wi si di sitn we im du’?
43“A dat mek mi tel unu se Gad kindom a-go tek we fram unu an gi di piipl dem we a-go bier fruut. 44Uu jrap pan da stuon ya a-go brok op iina piisiz, an uu it jrap pan a-go mash op bad bad.”
45Wen di ed priis an Farisii piipl dem ier Jiizas tuori dem we soun laik rigl, dem kech se a dem im did a chuo wod pan. 46Dem did waahn lak im op, bot di kroud a piipl dem mek dem kech dem fried. Kaaz di piipl dem did tek Jiizas fi wan prafit.

MATYU 22
Di Tuori bout di Big Wedn Dina
(Luuk 14.15-24)
1Den Jiizas chat tu dem agen a yuuz tuori we soun laik rigl. Dis a wa im se: 2“Yu did av wan king uufa bwai pikni did a go get marid. So im did a saat out wan big dina fi'im bwai — an a dis Gad kindom komiin laik. 3Wen a taim nou fi di dina, di king sen im sorvant dem fi go kaal aal uu im did invait, bot dem wudn kom.
4“So im sen som ada sorvant, ier im no, ‘Tel aal a uu mi did invait se, “Luk ya no, di big dina we mi did a fiks op fu'unu, it redi nou. Mi tek out mi naisis bulkou an mi speshal kou we mi mek get big an fat so dem wuda iit gud. A dem mi kil an evriting redi nou. Kom a di wedn dina.’
5“Bot dem neva weehn a tek im aan at aal, an dem lef go we sed wie. Som go a dem faam, som did av bizniz fi tek kier a. 6Di res a dem uol aan pan im sorvant dem. Dem biit dem op an kil dem aaf. 7Di king beks kyaahn don! So im sen out im suoja dem, an di suoja dem kil aaf di uol mordara dem an bon dong dem toun.
8“Den im se tu im sorvant dem, ‘Di wedn redi bot uu mi invait no fit fi kom. 9So gwaan outa di mien ruod an tel aal a uu yu si out de fi kom a di wedn dina.’ 10An di sorvant dem go out wich paat di mien ruod dem de an gyada op evribadi we dem fain: gud piipl, bad piipl — evribadi! Wich paat di wedn dina weehn a kip weehn ful op wid wan bag a piipl wen dem don.
11“Wen di king a kom iin nou fi si uu did de de, im si wan man we neehn av aan no wedn kluoz. 12So im se tu im se, ‘Fren, a ou yu kom iin ya na'av aan no wedn kluoz?’ Di man kudn se a ting.
13“Den di king tel di sorvant dem we wok iina di ous se, ‘Tai op im an an fut dem, an chuo im wich paat it blak laka migl nait. De-so, dem a-go baal an grain dem tiit, siek-a di pien we a waks dem.’
14“Kaaz a uol iip a piipl Gad kaal, bot a onggl wan an tuu im pik.”
Pie Siiza yu Taks
(Maak 12.13-17; Luuk 20.20-26)
15Den di Farisii go we an staat mek plan fi tek Jiizas uona wod chrap im. 16So dem sen som a fi dem falara plos Erad falara dem go a Jiizas. Dem se tu im se, “Tiicha, wi nuo se yu a taak chuut an yu riili a tiich di rait sitn bout wa Gad waahn. Yu no kier bout wa piipl tingk, kaa yu no paashal. 17So tel wi sa, wa yu tingk, it rait fi wi pie taks tu Siiza, di Ruoman ruula, ar wi no fi pie notn?”
18Bot Jiizas did si se a bie wikidnis did iina dem aat, so im se, “Unu set a ipokrit unu! We unu a tes mi fa? 19Shuo mi di moni unu tek pie taks.” So dem bring wan silva kain kom. 20Jiizas se tu dem se, “A uufa picha an niem dis?”
21Dem ansa bak, “Siiza.” So Jiizas se tu dem se, “Den gi Siiza wa a fi'im, an gi Gad wa a fi'im.”
22Wen dem ier ou im ansa, dem did fraitn. So dem go we lef im.
Wa Apm Wen yu Marid an Ded an Kom Bak Alaiv
(Maak 12.18-27; Luuk 20.27-40)
23Da siem die de som Sadyusii piipl kom a Jiizas (dem set a piipl de se, wen yu ded yu kyaahn kom bak alaiv). Dem kom kom aks Jiizas se, 24“Tiicha, Muoziz se, ‘Ef wan man ded an neehn get no pikni, im breda fi marid im waif, an av pikni wid ar fi im ded breda.’ 25Nou sevn breda did de mongks wi. Di fos wan marid wan uman an ded, an kaa im an im waif neehn av no pikni, im breda marid ar. 26Di sed ting apm tu di sekan breda, di tord wan, an aal a dem dong tu breda nomba sevn. 27Den di uman ded tu. 28So wen a taim fi dem kom bak alaiv, wid aal a di ada ded piipl dem, a uufa waif shi a-go bi? Kaaz di uol sevn a dem did marid ar.”
29So Jiizas se tu dem se, “Unu a se ded piipl naa kom bak alaiv — bwai unu rang, kaa unu no nuo we Gad wod se, an unu no nuo Gad powa. 30Kaaz wen ded piipl kom bak, dem naa go a get marid, kaa dem taim de dem komiin laik ienjel we de a evn. 31Nou bout da taim de wen ded piipl kom bak alaiv, unu neva riid we Gad se tu unu, 32‘Mi a Iebriyam Gad, Aizak Gad an Jiekob Gad’? Im a no Gad fi ded piipl, bot im a Gad fi uu a liv!”
33Wen di piipl dem ier da wan ya, dem fraitn tu ou im tiich.
Di Bigis Laa outa Aal a Dem
(Maak 12.28-34; Luuk 10.25-28)
34Nou wen di Farisii ier ou im shot op di Sadyusii dem, dem miit op tugeda. 35An wan a dem, wan Laa tiicha kom kom aks Jiizas wan kwestiyan fi tes im. Ier im no, 36“Tiicha, outa aal a di Laa dem, wich wan a di muos impuotant wan?” 37Jiizas ansa bak, “Lov di Laad we a fi yu Gad. Yu fi lov im wid aal a yu aat, aal a yu suol, an wid aal a yu main.’ 38Dis a di fos ruul we Gad gi Muoziz, an it a di muos impuotant wan. 39Di sekan wan tan laik it. It se, ‘Yu fi lov yu nieba siem laik ou yu lov yuself.’ 40Aal a Muoziz Laa dem, plos wa di prafit dem se go bak tu dem ya tuu Laa.”
A Uufa Pikni Di Wan we a Kom fi Siev Piipl Bi
(Maak 12.35-37; Luuk 20.41-44)
41Wen di Farisii dem did stil gyada op, Jiizas se tu dem se, 42“Di wan we a kom fi siev piipl, di Krais, wa unu tingk bout im? A uufa bwai pikni im bi?”
So dem se, “A Dievid pikni.”
43Ier im no, “So, ou kom wen di Spirit did a liid Dievid, Dievid siem wan kaal di wan we Gad a sen fi siev piipl, ‘Laad’? Im du dis wen im se,
44 “‘Di Laad se tu fi mi Laad se:
“Sidong a mi rait-an-said
til mi put yu enimi dem anda yu fut”’
45So ef Dievid kaal im ‘Laad,’ ou im fi bi Dievid pikni? iihn?” 46Nobadi kudn se notn, an fram da die de, nobadi no iivn tingk fi aks im notn muo.

MATYU 23
Jiizas Waan aaf di Farisii an Laa Tiicha dem
(Maak 12.38-40; Luuk 11.37-52; 20.45-47)
1Den Jiizas ton tu di kroud an tu im speshal falara dem tu. Ier im no: 2“Di Laa tiicha an di Farisii dem sidong iina Muoziz siit. 3So unu fi lisn dem an du aal we dem tel unu fi du. Bot no du wa dem du, kaa dem no du wa dem priich se. 4Dem tai aan evi luod pan piipl shuolda we aad fi kyari, bot dem no iivn waahn lif op wan fingga fi elp dem.
5“Dem jos shuo aaf! Dem du aal we dem du fi mek piipl si dem. Unu si ou dem mek fi dem leda baks wid difrant difrant vors outa Gad wod wel big, ye, di siem wan we dem tai aan pan dem ed an dem an. An luk pan dem tasl, luk ou lang it bi! 6A bier impuotant siit dem lov sidong iina wen dem go a big dina an iina dem choch. 7Dem lov wen piipl gi dem speshal oudi wen dem go a maakit, an wen dem kaal dem, ‘Tiicha’.
8“Bot nobadi no fi kaal unu, ‘tiicha,’ kaa a onggl wan Tiicha de bout, plos di uol a unu a breda an sista; nobadi no aiya dan nobadi. 9An unu no fi kaal nobadi ya-so pan ort unu ‘faada,’ kaa a onggl wan Faada de bout an im de a evn. 10An mi se, nobadi no fi kaal unu ‘tiicha,’ kaa a onggl wan Tiicha unu av an dat a di wan we Gad sen fi siev piipl, di Krais. 11Di wan mongks unu we a di muos impuotant sumadi, a dem a-go sorv unu. 12An enibadi we kom kom a big op demself, dem a-go get sitn fi kwaiyat dem. An di wan dem we ombl demself, a dem Gad a-go big op.
13“Bot yu si aal dem Laa tiicha ya an di Farisii piipl dem, chobl fu'unu! Uol ipokrit! Unu shot Gad kindom iina piipl fies! Unu no go iin de, an unu naa lou piipl we a chrai fi go iin de, fi go iin.
15“Mi se di Laa tiicha an Farisii piipl dem chobl fu'unu! Unu ipokrit unu! Unu kraas uova lan an sii fi chrai chienj wan sumadi fi go fu'unu wie, an wen da wan sumadi de staat worship Gad fu'unu wie, unu mek dem fit fi go el tuu taim muo dan unu!
16“Chobl fu'unu we a liid piipl an kyaahn si wan ting. Bout unu a se, ‘Ef nobadi swier pan Gad ous dat no mata, bot ef dem swier pan di guol fi Gad ous — a dat mata.’ 17Unu blain fuul unu! A wich wan muo impuotant, iihn? Di guol? Ar Gad ous? No kaa a Gad ous di guol yuuz fa iina di fos plies mek it komiin so impuotant? 18Ier dis tu no, unu se, ‘Enibadi we swier pan di alta, ef dem no du wa dem swier fi du, it no mata, bot ef dem swier pan di aafrin we sumadi bring go a di alta dem afi du wa dem pramis fi du.’ 19Unu blain sa! Wich wan muo impuotant? Di aafrin, ar di alta we mek di aafrin wot sitn? 20So enibadi we swier pan di alta swier pan it an pan evriting we de pan it. 21An enibadi we swier pan Gad ous, swier pan it an swier pan Gad we liv iin de tu. 22An ef nobadi a swier an kaal evn niem, dem a swier pan Gad chuon an pan di wan we sidong pan di chuon tu.
23“A se chobl fu'unu Laa tiicha, an aal unu Farisii — chobl! Ipokrit! Unu gi Gad wan outa evri ten mint, spais laik dil, an ada siiznin laik kyuumin, bot di sitn dem we muo impuotant iina Gad Laa unu no bizniz wid dem de. Im se unu fi chriit piipl fier, unu fi gud an kain tu dem an fi mek shuor se im kyan chos unu kaa unu du wa im se unu fi du, bot unu no pie dem paat a di Laa de no main. A dem paat a di Laa de unu fi fala, bot unu fi stil memba fi du di ada wan dem tu. 24Unu blain no bat, bout unu a liid piipl! Unu chrien out evriting we unu jringk fi mek shuor se no iivn wan lili flai no iin de, bot unu siem wan swala wan uol-a kyamil an no iivn nuo!
25“Yu si aal dem Laa tiicha ya, an di Farisii piipl dem, chobl fu'unu! Uol Ipokrit! Unu wash outsaida kop an pliet kliin kliin, bot wa unu put iina dem doti, kaaz a griidi unu griidi. Unu yuuz wikidnis an tek dem fram piipl. Unu jos bizniz bout unuself wan. 26Blain Farisii! Kliin insaida di kop fos, so di outsaid paat kyan kliin op tu!
27“A se, yu si unu Laa tiicha an Farisii — chobl fu'unu! Set a ipokrit unu! Unu tan laik tuum we dem pient wait a ier taim — priti pan di outsaid bot insaida dem ful op a ded man buon an aal kain-a doti, ratn sitn. 28A siem so pan di outsaida unu luk laik gud gud piipl we du evriting we mek Gad api, bot iina unu aat unu a big big ipokrit — wikid an ful op a sin!
29“A se chobl fu'unu Laa tiicha an Farisii piipl, unu set a ipokrit unu! Unu bil op tuum fi di prafit dem. An di piipl dem we did liv gud iina Gad yai, unu priti op dem griev. 30An ier unu no, ‘Ef wi did liv iina wi faada faada dem taim wi wuda neva ron wid dem go kil aaf di prafit dem.’ 31Bot wen unu se dem sitn de, a taak unu taak gens unuself, an a pruuv unu a pruuv se unu riili kom fram piipl we did kil di prafit dem. 32So gwaan go don wa unu piipl dem weehn staat.
33“Unu set a siniek an siniek pikni unu! Ou unu fi eva get we, an no get ponish dong a el, iihn? 34A dat mek mi a-go sen prafit tu unu, mi a-go sen som man we waiz kom, an som piipl we tiich Gad wie, som a dem unu a-go kil an niel pan di kraas, an som, unu a-go biit dem iina di Juu dem choch an ron dem dong fram toun tu toun laik wail animal. 35So aal a di piipl dem we did a liv rait iina Gad yai an unu kil dem, fi dem blod a-go de pan fu'unu shuolda. Fram Iebl we did a liv rait iina Gad yai, tu Zakaraiya — Barakiya bwai pikni. A im unu kil aaf bitwiin Gad ous an di alta wich paat dem bon sakrifais. 36A tel unu dis ya, an a chuu mi a taak, da set a piipl ya, we a liv iina da taim ya, a unu a-go pie fi aal a dem sitn ya!
Jiizas Lov Jeruusilem Bad
(Luuk 13.34-35)
37“Ai Jeruusilem, Jeruusilem, yu we kil di prafit dem an stuon di wan dem we Gad sen tu unu, mi lang fi gyada yu piipl roun mi, laik ou foul gyada fi ar pikni dem anda ar wing, bot unu neva waahn mi fi dwi'it! 38Bot luk ya, Gad tek we im ous fram mongks unu. So wa unu bil op an kaal Gad ous, im no de de no muo. 39Mi a tel unu dis, unu naa si mi agen til unu se, ‘Gad bles di wan we im sen.’”

MATYU 24
Gad Ous a-go Mash op
(Luuk 13.1-2; 21.5-6)
1Jiizas did lef di yaad we Gad ous de an a go we, wen im falara dem kom kom a shuo im di bildin dem we mek op Gad ous. 2Jiizas se tu dem se, “Unu si aal a dem sitn ya? Ier mi no, an a chuu mi a taak, no iivn wan a dem stuon ya a-go lef pan tap a dem wan aneda. Di uol a dem a-go lik dong!”
Som Sain we Shuo se Gad a Kom fi im Worl
(Maak 13.3-23; Luuk 21.7-24)
3Wen Jiizas did a sidong pan Mount Aliv im falara dem kom tu im wan said an se, “Tel wi, a wen aal dem sitn ya a-go apm? An a wa kain-a sain a-go shuo se yu a kom bak an di worl suun don?”
4So Jiizas se tu dem se, “Wach out, no mek nobadi fuul unu op. 5Kaaz a uol iip a piipl a-go kom yuuz op yuuz op mi niem, an a se, ‘Mi a Krais, a mi Gad sen fi siev piipl,’ an dem a-go fuul op nof piipl. 6Unu a-go ier se waar a gwaan a woi woi an waar a gwaan anda unu nuoz. Bot mek shuor se unu no fraitn yu no, kaa aal a dem sitn ya afi gwaan, bot non a dem de no miin di worl don yet. 7Kaaz wan set a piipl a-go waar gens wan neks set a piipl, an kindom a-go fait gens kindom. Fuud a-go shaat iina nof nof plies an uol iip a piipl a-go staav, pan tap a dat ortkwiek a-go kom shiek op difrant difrant plies. 8Aal a dem sitn ya a jos di fos set a lieba pien we unu a-go fiil wen di nyuu worl a baan.
9“Wen dat apm, dem a-go tek unu, an gi unu uova tu di piipl dem we a-go ponish unu an kil unu. An kaa unu a fala mi, piipl fram aal bout a-go iet unu. 10Uol iip a piipl a-go gi op an tap fala mi. Dem a-go sel out dem wan aneda an iet dem wan aneda. 11Nof nof faalz prafit a-go kom bout an chrik chrik op uol iip a piipl, 12an kaa wikidnis a-go pred laik wail faiya, muos piipl aat a-go ton kuol an dem naa bada lov piipl laik wan taim. 13Bot aal uu eng aan an tan op chrang no mata wa, a dem a-go get siev. 14An da Gud Nyuuz ya bout Gad Kindom afi go priich aal uova di worl. So evribadi wi get di chaans fi ier di chuut. A onggl afta dat, di worl a-go don.
15“Bot bifuo dat apm, unu gweehn si wa di prafit Daniyel weehn taak bout, wen im did a chat bout di ‘wikid wikid sitn we go gens Gad an doti op Gad ous,’ ou it tan op iina Gad plies (mek shuor se evribadi we riid dis ya andastan we it miin). 16Dem taim de, uu de a Judiya fi ron we go op a di mountn dem. 17Uu de pan ruuf tap, no fi kom dong kom tek out notn outa dem ous. 18An di wan dem we did gaan a bush, no fi ton bak fi no jakit. 19Wat a sitn iina dem taim de fi uman we av biebi iina beli an fi mada we av yong biebi! 20Prie se unu na'afi go ron we wen staam a kom ar iina rieni taim, an pan di Sabat die niida. 21Dem taim de piipl a-go sofa bad bad. Sofarieshan neva so wikid fram di worl a mek til nou, an nobadi naa go eva sofa so agen. 22An ef Gad neehn mek op im main se im a kot dong ou lang da taim de fi laas, nobadi wudn liv. Bot siek-a di piipl dem we im pik, im mek op im main se im a-go kot it dong. 23Da taim de, ef nobadi kom an a se, “Luk ya, si Krais ya!” ar “Luk! Si im de!” No fala dem. 24Kaaz piipl a-go kom kom se dem a di wan we Gad sen fi siev piipl, wen notn no go so. An som faalz prafit a-go shuo op tu. Dem piipl de a-go wok aal kain-a mirikl an shuo aal kain-a sain fi chrik op piipl, dong tu aal di piipl dem we Gad pik, di faalz prafit dem wi chrik op tu ef dem get di chaans. 25Unu beta memba se mi weehn tel unu dem sitn ya bifuo dem apm.
26“So ef sumadi go se, ‘Luk ya, im iina di dezot.’ No go out de. Ar ef dem se, ‘Luk ya! luk ya! Im a aid ya-so!’ No lisn dem. 27Kaaz jos laik ou laitnin flash fram iis go wes an evribadi si it, a siem so di Man we Gad Pik a-go kom bak — evribadi a-go si im. 28Eniwe di ded badi de, a de-so jangkro a-go gyada.
Wen di Man we Gad Pik Kom
(Maak 13.24-27; Luuk 21.25-28)
29“Bot iina dem taim de, likl afta di sofarieshan don,
“Di son a-go daak op,
di muun naa go shain
an di staar dem a-go jrap outa di skai.
Evriting we iina di skai a-go get shiek outa dem plies.
30“Den, yu av sitn we mek evribadi nuo se di Man we Gad Pik a kom, piipl a-go si da sitn de op iina di ier, an piipl fram aal uova a-go staat baal. Dem a-go si di Man we Gad Pik a kom pan kloud we kom outa evn, an im a-go av powa, an wan brait brait lait we kom fram Gad a shain roun im. 31Im wi sen im ienjel dem fi kom bluo di chompit loud loud, an dem gweehn gyada op di piipl dem we im pik fram naat, sout, iis an wes, fram aal uova di worl.
Di Tuori bout di Fig Chrii
(Maak 13.28-31; Luuk 21.29-33)
32“Nou lorn sopm fram di fig chrii: Wen taim unu si dem branch get wel saaf an griin, an dem staat sen out nyuu liif, unu nuo se soma suun kom. 33A siem so, enitaim unu si aal a dem sitn ya, nuo se di wan we Gad sen fi siev piipl suun kom; a laik im de rait outsaida unu duor. 34Mi a tel unu dis an a chuu mi a taak, di piipl we a liv iina dem taim ya naa go ded til aal a dem sitn ya apm. 35Evn an ort naa go de bout fi eva, bot fi mi wod a-go laas fi eva.
Nobadi no Nuo Wen di Krais a Kom Bak
(Maak 13.32-37; Luuk 12.41-48; 17.26-30, 34-35)
36“Nobadi no nuo di die an di taim wen aal a dem sitn de a-go apm, nobadi no nuo a wen, no iivn di ienjel dem iina evn — onggl Faada Gad wan nuo dat. 37Siem ou tingz did tan iina Nowa taim, a siem so it a-go bi wen di Man we Gad Pik kom bak. 38Kaaz iina da taim de bifuo di flod kom, piipl did a nyam an jringk, uman a marid an man a marid rait op tu di die wen Nowa go iina di aak. 39An dem neehn nuo notn til di flod kom kom tek we di uol a dem. A siem ting a-go apm wen di Man we Gad Pik kom bak. 40Dem taim de, tuu man wi outa bush an wan get tek we, lef di neks wan. 41Tuu uman wi a grain grien an wan get tek we lef di neda wan.
42“So mek shuor se unu eva a wach an a luk out, kaa unu no nuo a wich die unu Laad a-go kom bak. 43Bot andastan dis: Ef di uona fi di ous did nuo a wa taim a nait di tiif a kom, im wudn mek di tiif brok iina im ous. 44A siem so unu fi redi, kaa di Man we Gad Pik naa go kom wen unu tingk im a kom.”
45“So den, a uu a di waiz sorvant we di maasta kyan chos fi dwi'im wok? Uu a di wan we di maasta put inchaaj a im uol ous, an mek shier out di sorvant dem fuud wen a taim fi dem nyam? 46It a-go gud fi di sorvant we di maasta kom fain a du im wok. 47Mi tel unu dis, an a chuu mi a taak, di maasta a-go put im inchaaj a evriting im uon. 48Bot ef da sorvant de wikid an go aal se tu imself se, ‘Mi maasta naa kom bak fi nou.’ 49An im staat biit di ada sorvant dem, an nyam an jringk wid jongkad, 50an im maasta go kom bak wan die wen im naa luk fi im an wan taim wen im naa chek se im wuda riich bak. 51Di maasta a-go chap im iina tuu an fling im we di ipokrit dem de. De-so piipl a-go baal an a grain dem tiit di wie pien a waks dem.”


MATYU 25
Di Tuori bout di Ten Yong Gyal dem
1“Da taim de, Gad kindom a-go komiin laik ten yong gyal we tek dem lamp go miit di man we a get marid. 2Faiv a dem did fu-fuul, an di neks faiv did av sens. 3Wen di fu-fuul wan dem tek fi dem lamp, dem neehn bring ekschra ail. 4Bot di wan dem we av sens did waak wid ekschra ail fi fi dem lamp. 5Di braidgruum did a tek lang fi kom, an sliip did staat fi uol dem dong an di uol a dem jrap a sliip.
6“Bot iina di migl a di nait sumadi shout out: ‘Ei, di braidgruum de ya! Kom kom miit im.’
7“Di yong gyal dem get op an staat fiks op dem lamp so it kuda bon gud. 8Ier di fu-fuul wan dem tu di waiz wan dem no, ‘Gi wi som a unu ail no, kaa fi wi lamp suun out.’
9“‘Nuo, nuo,’ dem ansa bak. ‘Wi na'av inof fi shier fi wi an fi unu. Go tu uu sel it an go bai som.’
10“Bot wen dem go we go bai di ail, di braidgruum go kom, an di wan dem we did redi go wid im wich paat di wedn dina did a kip. Den di sorvant dem lak di duor.
11“Likl muo, di ada yong gyal dem kom bak. Ier dem no, ‘Laad, laad, uopm di duor fi wi no!’
12“Bot im ansa bak, ‘Ier mi no, an a chuu mi a taak, mi no iivn nuo unu!’
13“So ier wa, mek shuor se unu eva redi an a luk out, kaa unu no nuo a wich die ar a wa taim di Man we Gad Pik a-go kom bak.
Di Tuori bout di Chrii Sorvant dem
(Luuk 19.11-27)
14“Mek mi se dis tu, da taim de, Gad kindom a-go komiin laik wan man we a go wan faar plies, so im kaal op im sorvant dem an gi dem aal we im uon fi tek kier a til im kom bak. 15Im gi wan a dem faiv bag a guol, im gi wan neks wan tuu bag, an im gi wan neks wan wan bag a guol. Im gi dem bies pan wa dem kyan manij. Den im lef go wich paat im a go. 16Di wan we get di faiv bag a guol, im lef go we sed taim an yuuz da faiv bag de mek wan neks faiv bag a guol. 17Di wan we did av tuu bag mek tuu muo tu. 18Bot di wan we did get di wan bag a guol neehn du a ting dan go we go dig wan uol iina di grong an aid im maasta guol iin de.
19“Lang afta dat, di maasta fi di sorvant dem kom bak an kom kom fain out a wa dem weehn du wid im guol dem. 20Di wan we did get di faiv bag kom bring faiv muo, ier im no, ‘Sa, yu gi mi faiv bag a guol fi tek kier a. Si mi mek faiv muo pan tap a it de.’
21“Im maasta se, ‘Yu du gud mi sorvant! Yu a wan gud sorvant an mi kyan chos yu. Yu tek gud kier a wan likl sitn, so mi a-go mek yu tek chaaj a biga tingz! Kom kom nyam fuud an daans an praans wid mi.’
22“Di wan we did get di tuu bag a guol dem kom tu im tu kom se, ‘Sa, yu did gi mi tuu bag a guol fi tek kier a. Si de, mi mek tuu muo pan tap a we yu did gi mi.’
23“Di maasta se tu im se, ‘Yu du gud mi sorvant! Yu a wan gud sorvant an mi kyan chos yu. Yu tek gud kier a wan likl sitn, so mi a-go mek yu tek chaaj a biga tingz! Kom kom nyam fuud an daans an praans wid mi.’
24“Den di sorvant we did get di wan bag a guol kom kom se, ‘Sa, mi nuo se yu a wan aad man. Yu pik we yu no plaant op an gyada we yu neehn skyata no siid, 25siek-a dat mi did fried, so mi aid yu guol iina di grong. Si de, yu get wa a fi yu uon.’
26“Bot im maasta ansa bak, ‘Yu woklis, gud fi notn, wikid sorvant yu! So yu nuo se mi pik we mi no plaant an gyada we mi neehn skyata no siid? 27So wa mek yu neehn put mi moni iina di bangk? Da wie de, wen mi kom bak, mi wuda get muo moni pan mi moni!
28“Ier mi no, tek di guol fram im an tek it gi di wan we av ten. 29Kaaz di wan we av, a-go get muo. Bot di wan we na'av notn, aal we im av a-go get tek we fram im. 30An tek da woklis sorvant ya dash im out wich paat it blak laka migl nait. A de-so piipl a-go a baal an grain dem tiit di wie pien a waks dem.’
Wen di Man we Gad Pik a Joj Piipl
31“Wen di Man we Gad Pik kom wid di powa we im av kaa im a king, an aal a di ienjel dem kom wid im, im a-go sidong pan im tap-a-tap chuon. 32Evribadi pan ort a-go kom tugeda infronta im, an im a-go plit op di piipl dem laik ou sumadi we tek kier a shiip, muuv di shiip dem fram wich paat di guot dem de. 33Im a-go put di shiip dem pan im rait-an-said an di guot dem pan im lef.
34“Den di king a-go se tu di wan dem pan im rait-an-said se, ‘aal a unu we mi Faada bles, kom kom tek Gad Kindom, a fu'unu uon. Gad did fiks it op fu'unu fram im a mek di worl. 35Kaaz mi did onggri an unu gi mi fuud. Mi chuot did jrai an unu gi mi sitn fi jringk. Unu neehn nuo mi an unu tek mi iin siem wie. 36Mi neehn av aan no kluoz an unu gi mi kluoz fi put aan. Mi did sik an unu tek kier a mi. Mi did de iina prizn an unu kom luk fi mi.’
37“Den di piipl dem we du rait iina Gad yai a-go ansa bak se, ‘Laad, a wen wi did si yu onggri an fiid yu, ar a wen fi yu chuot weehn jrai an wi gi yu sitn fi jringk? 38A wen wi si yu, no nuo yu, an weehn tek yu iina wi ous? 39A wen wi weehn si yu sik sa, ar a wen yu did iina prizn an wi did kom kom luk fi yu?’
40“An di king a-go ansa bak, ‘Mi tel unu dis, an a chuu mi a taak, di taim dem wen unu weehn du dem sitn de fi wan a mi breda an sista dem we piipl se no wot notn, a laik se a mi unu did dwi'it fa.’
41“Den di king a-go se tu aal uu de pan im lef-an-said se, ‘Gwe fram saida mi! Gwaan go bon op iina di faiya we a bliez fi eva an eva. A it Gad did fiks op fi di devl an im ienjel dem, bot im a sen unu go de tu! 42Kaaz mi did onggri an unu neehn gi mi notn fi nyam. Wen mi chuot weehn jrai unu neehn gi mi notn fi jringk. 43Unu neehn nuo mi an unu neehn tek mi iin wen mi did kom mongks unu. Mi neva av aan no kluoz an unu neehn gi mi non fi put aan. Mi weehn sik, mi did de iina prizn an unu neehn kom luk fi mi.’
44“Den dem tu a-go se, ‘Laad a wen wi did si yu an yu weehn onggri ar yu chuot weehn jrai? A wen yu neehn av aan no kluoz Laad, an a wen yu weehn sik ar iina prizn an wi neehn elp yu, iihn? A wen dat?’
45“Den im a-go ansa bak, ‘Mi tel unu dis an a chuu mi a taak, di siem wie unu neehn du dem sitn de fi wan a mi breda an sista dem we piipl se no wot notn, a siem so unu neehn du dem fi mi, kaa a laik a mi unu neehn elp wen unu neva elp dem.’
46“An dem piipl ya, dem a-go go wich paat dem get ponish fi eva, bot di wan dem we du we rait iina Gad yai, Gad a-go mek dem liv fi eva.”

MATYU 26
Di Plan fi Kil Jiizas
(Maak 14.1-2; Luuk 22.1-2; Jan 11.45-53)
1Wen Jiizas don se aal a dem sitn ya, im se tu im speshal falara dem se, 2“Unu nuo se tuu die fram nou di Paasuova alidie we piipl nyam bred widout yiis a kom, an dem a-go an uova di Man we Gad Pik so dem kyan kil im pan di kraas.”
3Den di ed priis an di Juu elda dem miit op wich paat di liida fi di priis dem liv — di liida fi di priis dem did niem Kaiyafas. 4Di gruup a dem plan ou dem wuda fain som chrikifai wie an uol aan pan Jiizas so dem kuda kil im. 5Bot dem se, “Mek wi no dwi'it pan di Paasuova alidie, kaa di piipl dem mait-a kaaz el-an-pouda-ous!”
Wan Uman Naint Jiizas
(Maak 14.3-9; Jan 12.1-8)
6Jiizas did de a Betani, a Saiman yaad. Saiman a wan a dem we did av di siknis we mek yu skin fasi-fasi. 7Nou wen Jiizas did de de-so, wan uman kom tu im wid wan dier porfyuum iina wan likl stuon jaar. Jiizas did de roun di tiebl wen shi tek di stuon jaar an chuo out di porfyuum pan im ed.
8Wen im falara dem si dis ya, dem beks so til dem bout fi bos, ier dem no, “We shi wies di porfyuum so fa? 9It kuda did sel fi uol iip, an tek di moni gi puo piipl!”
10Jiizas did don nuo wa dem did a se, so im se tu dem se, “We unu a bada di uman fa? A sitn gud shi du tu mi. 11Kaaz unu a-go eva av puo piipl roun unu, bot unu naa go av mi roun ya wid unu fi eva. 12Wen shi chuo di porfyuum pan mi badi, shi a get mi redi fi wen dem a-go beri mi. 13Ier mi no, an a chuu mi a taak, enitaim piipl priich da Gud Nyuuz ya roun di worl, dem a-go memba ar an taak bout wa shi du.
Juudas Plan fi Sel out Jiizas
(Maak 14.10-11; Luuk 22.3-6)
14Den wan a Jiizas twelv falara dem, di wan we niem Juudas Iskyariyat, lef go wich paat di ed priis dem de. 15Ier im tu dem no, “Wa unu wi gi mi, ef mi elp unu ares Jiizas?” So dem kount out toti silva kain an se a dat im wi get. 16Fram da taim de Juudas staat luk fi wan chaans fi sel out Jiizas.
Jiizas Nyam wid im Speshal Falara dem
(Maak 14.12-26; Luuk 22.7-23; Jan 13.21-30; 1 Kor 11.23-25)
17Nou di alidie wen piipl nyam bred widout yiis did kom. Pan di fos die a da alidie de, Jiizas speshal falara dem kom tu im an se, “We yu waahn wi fi luk aafa di Paasuova fuud fi yu nyam?”
18So Jiizas se, “Go tu suo-an-so iina di toun an tel im dis, ‘Di Tiicha se, “Mi taim suun kom. Mi a-go nyam di Paasuova fuud wid mi speshal falara dem a fi yu ous.” 19Im falara dem du wa im tel dem fi du, an dem luk bout di Paasuova fuud.
20Wen iivnin kom, im go sidong a di tiebl wid im twelv falara dem. 21An wen dem de de a nyam a gwaan, im se tu dem se, “Mi tel unu dis, an a chuu mi a taak, wan a unu a-go sel mi out.”
22Dem aat get evi, an evri wan a dem staat se tu im se, “A kyaahn mi, Laad?”
23Jiizas ansa bak, “Di wan we dip im an iina di boul wid mi, a im a-go sel mi out. 24Di Man we Gad Pik mos go siem ou Gad wod se im a-go go, bot yu si di man we sel im out — chobl fi'im mi tel yu! Im wuda betaraaf ef im neehn baan.”
25Den Juudas, di sed wan we did a go sel out Jiizas, ier im no, “A kyaahn mi, Tiicha?” Jiizas se, “Yu se so yuself.”
26Wen taim dem de de a nyam, Jiizas tek di bred, gi tangks an brok it gi im falara dem. Im se, “Tek dis an nyam it. Dis a mi badi.”
27Den afta im tek di kop an gi tangks, im gi dem an se, “Aal a unu, jringk fram it. 28Kaaz dis a mi blod. A da blod ya yuuz fi set op di nyuu plan we Gad mek wid unu. A da blod ya ron fi evribadi, so dem kyan get paadn fi dem sin. 29Ier wa mi a se, mi naa jringk no muo wain til da die de kom wen mi jringk it wid unu wan nyuu wie iina mi Faada Kindom.”
30Afta dem sing wan im don, dem lef go a Mount Aliv.
Jiizas Se Piita a-go Se im no Nuo im
(Maak 14.27-31; Luuk 22.31-34; Jan 13.36-38)
31Den Jiizas se tu dem se, “Tinait, tinait, di uol a unu a-go ron we lef mi siek-a wa a-go apm tu mi, kaa it rait dong iina Gad wod se:
“‘Mi a-go lik dong di shepad,
an aal a di shiip dem a-go ron aal bout di plies.’
32Bot afta mi kom bak alaiv, mi a-go go iina Gyalalii bifuo unu.”
33Piita se, “Aal ef di uol a dem ron we gaan siek-a wa a-go apm tu yu, mi naa go no we!”
34Jiizas se tu im se, “Mi a tel yu dis an a chuu mi a taak, tinait tinait, bifuo di ruusta kruo, yu a-go se yu no nuo mi, chrii taim.”
35So Piita se, “Aal ef dem afi kil mi wid yu, mi wi neva se mi no nuo yu.” An aal a im speshal falara dem se di siem ting.
Getsemini
(Maak 14.32-42; Luuk 22.39-46)
36Den Jiizas an im falara dem lef go wan plies we niem Getsemini, an im se tu dem se, “Sidong ya-so wail mi go uova de-so go prie.” 37Im tek Piita an Zebidii tu bwai dem wid im. Im did wel sad. Im aat did evi. 38Den im se tu dem se, “Mi aat evi so til mi fiil laik da presha ya a go kil mi. Tan ya-so an no bada go sliip pan mi.”
39Jiizas go out likl forda an dash imself a grong, ton dong im fies an im prie. Im se, “Mi Faada, ef yu kyan dwi'it, du, tek da kop ya fram mi! Bot a no wa mi waahn stil, a wa yu waahn.”
40Den im kom bak tu im falara dem an kom fain dem a sliip. Im se tu Piita se, “So unu kudn tan wid mi an kip wach fi wan owa — unu gaan gaan sliip? 41No sliip. Kip wach an prie so unu no fies notn we wi kaaz unu fi sin. Kaaz iina unu aat unu waahn du wa rait, bot unu a jos piipl an dat mek unu wiik.”
42Im go we wan sekan taim go prie. Im se, “Mi Faada, ef dis a di onggl wie, an mi afi jringk fram da kop ya, den mi afi du wa yu waahn.”
43Im kom bak agen an kom kech dem a sliip. Dem kudn kip op. Sliip did a kil dem; dem yai did evi. 44So im lef dem agen an go we go prie wan tord taim. Im se di sed ting agen.
45Den im kom bak tu im speshal falara dem an se, “Unu stil a sliip an a res? Si ya, di taim a kom nou wen dem sel out di Man we Gad Pik an an im uova tu di wikid piipl dem. 46Git op! Mek wi go nou! Si ya no! Di wan we sel mi out kom nou!”
Dem Sel out Jiizas an Ares im
(Maak 14.43-50; Luuk 22.47-53; Jan 18.3-12)
47Wen Jiizas did stil de de a taak, Juudas, wan a im twelv speshal falara dem, kom. Wan bag a piipl kom wid im. Dem did kom wid suod an big tik, an a di ed priis an Juu liida dem did sen dem. 48(Nou di wan we sel out Jiizas did gi dem wan sain. Im se, “Di wan we mi kis, a im a di man. Ares im!”) 49So siem taim im go op tu Jiizas an se, “Oudi Tiicha,” an kis im.
50Jiizas se tu im se, “Fren, du wa yu kom ya fi du.”
Den dem kom kom uol aan pan Jiizas an ares im. 51Bot wan a Jiizas falara dem grab im suod an tek it chap aaf di iez a di sorvant fi di liida fi di priis dem.
52Den Jiizas se tu im se, “Put op bak yu suod! Kaaz enibadi we tek op suod fait, a suod a-go kil dem. 53Ar a tingk unu tingk se mi kyaahn kaal pan mi Faada? An im wudn sen wan bag a ienjel kom elp mi rait ya nou — muo dan twelv big gruup a dem. 54Bot ef mi du dat, ou wa rait dong iina Gad wod, we se a so it fi go, wuda kom chuu, iihn?”
55Da taim de, Jiizas se tu di kroud a piipl se, “A kom unu kom wid suod an big tik fi ares mi laik se mi a oul tiif an mordara?” Die iin die out unu si mi iina di yaad we Gad ous de a tiich, an unu no ares mi. 56Bot dis ya apm so wa di prafit dem se iina Gad wod kyan kom chuu.” Den aal a im speshal falara dem ron we lef im.
Jiizas De pan Chraiyal
(Maak 14.53-65; Luuk 22.54-55, 63-71; Jan 18.13-14, 19-24)
57Nou di piipl dem we ares Jiizas, tek im kyari im go a Kaiyafas. Im did a di liida fi di priis dem, an a fi im ous di Laa tiicha an elda dem did gyada op. 58Bot Piita did de likl forda aaf a fala Jiizas. Im fala im go aal di wie tu wich paat di liida fi di priis dem liv. Im go iin de an go sidong out iina di yaad wid di gyaad dem fi si wa a-go apm tu Jiizas.
59Di ed priis an aal a di Juu liida dem did a chrai kom op wid aal kain-a lai fi tel pan Jiizas so dem kuda kil im. 60Bot dem kudn fain notn fi yuuz kil im, iivn duo wan bag a piipl kom op kom tel lai pan im.
Den tuu piipl kom op. 61Ier dem no, “Da man ya se, ‘Mi kyan mash op Gad ous an bil it bak iina chrii die.’ ”
62So di liida fi di priis dem tan op an se tu Jiizas se, “Yu naa notn fi se? A wa kain-a sitn dem ya, dem a se bout yu?” 63Bot Jiizas no se notn.
Di liida fi di priis dem se tu im se, “Infronta di Gad we liv, mi de kaal pan yu fi taak chuut, yu a di Krais, Gad Pikni?”
64So Jiizas se tu im se, “Yu se it yuself. Bot ier mi no, fram nou aan yu a-go si di Man we Gad Pik a sidong a di rait an a di wan we powaful, an a kom dong pan kloud we kom outa evn.”
65Wen di liida fi di priis dem ier dat de, im tier im kluoz an se, “Im tingk se im an Gad a wan! Im disrispek Gad! Wa wi waahn muo piipl fi pruuv notn fa? Unu ier im a dis op Gad! 66Wa di kuot se?”
Dem se, “Im gilti. A ded im fi ded.”
67Den dem pit iina im fies an tomp im op. An som a dem slap im op 68an se, “Yu no prafit? Iihn Krais Jiizas? So tel wi a uu lik yu!”
Piita Se im no Nuo im
(Maak 14.66-72; Luuk 22.56-62; Jan 18.15-18, 25-27)
69Nou Piita did a sidong out iina di yaad we di liida fi di priis dem liv. Wan sliev gyal kom op tu im an se, “Di man fram Gyalalii, Jiizas, yu did de mongks im tu.”
70Bot Piita se a lai shi a tel infronta aal a dem: “Mi no nuo we ya'a chat se!”
71Wen im go outa di giet wan neda sliev gyal si im an se tu di piipl dem we did out de se, “Da man ya did de mongks Jiizas we kom fram Nazaret.”
72Im se a lai shi did a tel tu. Da taim ya im swier. Ier im no, “Mi? Nuo sa! Mi swier se mi no nuo di man!”
73Likl lieta, di piipl dem we tan op de kom tu Piita an se, “Yu a riili wan a dem tu — aal ou yu chat gi yu we man, yu soun laik dem!”
74Piita staat kos an kaal dong aal kain-a kraasiz pan imself. An im swier an se, “Mi no nuo di man!”
Sed taim wan kak kruo. 75Den Piita memba we Jiizas did se: “Bifuo di ruusta kruo, yu a-go se yu no nuo mi, chrii taim.” Piita go outsaid an im baal, an im baal, an im baal so til.

MATYU 27
Juudas Eng imself
(Maak 15.1; Luuk 23.1-2; Jan 18.28-32; Aks 1.18-19)
1Orli orli iina di maanin, aal a di ed priis an Juu elda dem miit op an mek op dem main fi kil Jiizas. 2Dem tai im op, kyari im go we an an im uova gi Pailat, di govana.
3Wen Juudas, di wan we did sel im out, si se dem gi uova Jiizas fi dem kil im, im sari bout wa im did du, an kyari bak di toti silva kain dem go gi di ed priis an elda dem. 4Ier im no, “Mi sin, mi sin, kaa mi sel out sumadi we neehn du notn rang!”
Bot dem se tu im se, “Wa dat av fi du wid wi? A fi yu prablem dat, gwaan go diil wid dat yuself!”
5So Juudas chuo dong di silva kain dem iina Gad ous an lef de-so. Den im go we go eng imself.
6Di ed priis dem tek op di moni an se, “It no rait fi wi put da moni ya wid Gad moni, kaa a blod moni dis.” 7So dem taak wid dem wan aneda an mek op dem main fi tek di moni bai piis a lan we bilang tu sumadi we mek klie pat, an dem yuuz da lan de beri farina. 8A so kom, aal a nou, piipl kaal da piis a lan de ‘Blod Fiil.’ 9Siek-a dat, we di prafit Jerimaiya did se kom chuu. Im did se: “Dem tek di toti silva kain dem, a dat di Izrel piipl dem se im wot, 10an dem tek dat bai di piis a lan we bilang tu sumadi we mek klie pat, a siem so di Laad tel mi it fi go.”
Jiizas infronta Pailat
(Maak 15.2-15; Luuk 23.3-5, 13-25; Jan 18.33—19.16)
11Nou Jiizas tan op infronta di govana, an di govana aks im se, “Yu a di Juu dem king?”
Jiizas se, “A yu se so.”
12An wen di liida fi di priis dem an di Juu liida dem se im du aal kain-a rang sitn, im neehn ansa bak. 13Den Pailat se tu im se, “Yu no ier umoch bad sitn dem se yu du?” 14Bot Jiizas no ansa no iivn wan a dem; dat did sopraiz di govana.
15Nou iina di Paasuova Alidie, di govana aalwiez frii wan prizna; enibadi we di kroud waahn. 16Dis ya taim dem did lak op wan wikid prizna. Evribadi did nuo im. Im did niem Jiizas Barabas. 17So afta di kroud a piipl gyada op, Pailat se tu dem se, “Uu unu waahn mi le'go fu'unu nou, Jiizas Barabas ar Jiizas di wan we dem kaal Krais?” 18(Kaaz Pailat nuo se dem onggl bring iin Jiizas kaa dem bad main.)
19Wen Pailat de de a sidong iina im speshal siit az joj fi di kies, im waif sen im da mesij ya: “No av notn fi du wid da man de kaa im no du notn rang. Mi av wan bad bad jriim bout im tide. Laaks! It mek mi sofa.”
20Bot di ed priis an Juu elda dem push di piipl dem fi aks fi Barabas an fi mek dem kil Jiizas.
21Di govana aks dem, “Outa di tuu a dem, wich wan unu waahn mi le'go?”
An di piipl dem se, “Barabas!”
22Pailat se tu dem se, “Den wa mi fi du wid Jiizas we dem kaal Krais?”
Di uol a dem se, “Niel im pan di kraas!”
23So im se, “Fi wa? Wa rang im du?”
Bot dem shout louda dan dem did a shout fos, “Niel im pan di kraas!”
24Wen Pailat si se im neva did a go no we wid dis ya, bot did onggl a rail op di kroud muo, im tek waata wash im an infronta dem an se, “A no mi mek da man ya ded. Fi'im blod de pan fu'unu ed!”
25Aal a di piipl dem se, “Ye, bliem wi! Mek im blod kom dong pan wi an wi pikni dem!”
26Den im let go Barabas gi dem. Im mek dem tek wip biit Jiizas, an den gi im uova fi dem niel im pan di kraas.
Di Suoja dem Tek Jiizas fi Preke
(Maak 15.16-20; Jan 19.2-3)
27Den di govana suoja dem tek Jiizas wich paat di govana liv an kaal op di ada suoja dem fi gyada op roun im. 28Dem tier aaf im kluoz an put aan wan brait red ruob pan im. 29Afta dem mek wan kroun outa makabush, dem put it pan im ed. Dem put piis a tik iina im rait an, an dem niil dong infronta im, an a muuv laik se dem did waahn tek im fi iidiyat. Ier dem no, “Manaz an rispek tu di Juu dem King!” 30Dem pit pan im an tek big tik biit im iina im ed, uova an uova. 31Afta dem mak im don, dem tek aaf di ruob an put aan bak fi im uona kluoz. Den dem kyari im go we fi niel im pan di kraas.
Dem Niel im pan di Kraas
(Maak 15.21-32; Luuk 23.26-43; Jan 19.17-27)
32Wen dem a go we wid Jiizas, dem fain wan man fram Sairiin, we niem Saiman. Dem fuos im fi kyari Jiizas kraas. 33Dem kech a wan plies we niem Golgota (we miin di Skol Plies) 34an di suoja dem gi im wain miks op wid sitn bita fi jringk, bot wen Jiizas ties likl im neehn waahn jringk it. 35Wen dem don niel im pan di kraas, dem chuo dais fi shier op im kluoz. 36Den dem sidong rait de-so an gyaad im. 37Uova im ed dem put op wan sain we shuo a wa im du mek dem kil im. It se, “DIS A JIIZAS, DI JUU DEM KING.” 38Wen dem did a niel im pan di kraas, dem did niel op tuu tiif tu. Wan did de pan im rait-an-said an wan pan im lef-an-said. 39Di piipl dem we did a paas se aal kain-a torbl sitn bout im. Dem shiek dem ed. 40Ier dem no, “Yu, we kyan mash op Gad ous an bil it bak iina chrii die, siev yuself no! Ef ya'a Gad Bwai Pikni, kum dong aafa di kraas!”
41A no dem wan, aal di ed priis, plos di Laa tiicha an elda dem did a laaf aafa Jiizas. Ier dem no, 42“Im siev ada piipl, bot im kyaahn siev imself! Im a di King fi Izrel? A wa kain-a king im bi? Im a Izrel king! Mek im kom dong aafa di kraas nou an wi wi biliiv wa im se. 43Im se im chos iina Gad, den mek Gad siev im ef a dat Gad waahn du, kaa im no se, ‘Mi a Gad pikni!’ ” 44Aal di tiif dem we did niel pan di kraas wid im did kos im out tu.
Jiizas Ded
(Maak 15.33-41; Luuk 23.44-49; Jan 19.28-30)
45Nou fram migl die di uol plies get daak til chrii aklak. 46Wen it kech bout chrii aklak, Jiizas shout out loud loud, “Eli, Eli, lema sabaktanai?” Dat miin, “Mi Gad, mi Gad, wa mek yu lef mi an gaan?”
47Wen som a di piipl dem we did tan op de ier im, dem se, “Da man ya a kaal fi Ilaija.”
48Sed taim, wan a dem ron go get wan sponj an ful it op wid sowa wain an put it pan wan piis a tik an gi im fi jringk. 49Bot di res a dem se, “Lef im an mek wi si ef Ilaija a-go kom kom siev im.”
50Den Jiizas baal out agen loud loud an put im spirit iina Gad an.
51Siem taim, di kortn we did eng op iina Gad ous plit iina tuu, fram tap tu batam. Di ort shiek op an di rakstuon dem plit uopm. 52Tuum flai uopm, an uol iip a Gad piipl dem we did ded kom bak alaiv. 53Dem kom outa dem tuum. An afta Jiizas ded an kom bak, dem go iina Jeruusilem, an uol iip a piipl si dem.
54Wen di ed fi onjrid suoja, an di suoja dem we did de wid im a gyaad Jiizas, si di ortkwiek an aal we did a apm, dem kech dem fried wikid wikid. Ier dem no, “Fi riil, da wan ya did a Gad Bwai Pikni fi chuu!”
55Uol iip a uman did tan op forda out a wach we a gwaan. Dem did kom wid Jiizas fram Gyalalii an did a luk aafa im. 56Iina di gruup, yu did av Mieri Magdaliin, Mieri — dat a Jiemz an Juozif mada, an Zebidii bwai pikni dem mada did de de tu.
Dem Beri Jiizas
(Maak 15.42-47; Luuk 23.50-56; Jan 19.38-42)
57Nou wen iivnin kech, wan rich man fram Arimatiya we niem Juozif, kom. Im did a wan a Jiizas falara dem tu. 58Im go a Pailat go aks im fi Jiizas badi, an Pailat se dem fi gi im it. 59Juozif tek di badi, rap it op iina wan kliin linin klaat 60an put it iina wan nyuu tuum — dat a did fi im uona tuum we did iina di rak. Den im ruol wan big big stuon kraas infronta di tuum. 61Mieri Magdaliin an di ada Mieri did a sidong de, kraas fram di tuum.
Di Gyaadi we De a di Tuum
62Di neks die, dat a did di Sabat die, di ed priis dem an di Farisii dem miit op tugeda infronta Pailat. 63Dem se, “Sa, wi memba wen da oul laiyad de did stil a liv, ou im weehn se, ‘Afta chrii die mi a-go kom bak alaiv.’ 64So tel dem sa fi mek shuor se di tuum gyaad gud gud til di tord die, so im falara dem no kom kom tek we im badi an tel di piipl dem se, ‘Im kom bak alaiv.’ Ef dem se so an chrik op piipl, dat de lai wuda wos dan di fos wan, wen im did kliem se a im a di Krais.”
65So Pailat se tu dem se, “Tek wan gruup a suoja fi go gyaad di tuum, an mek shuor se dem gyaad it di bes wie dem kyan gyaad it.” 66So dem lef go we wid di suoja dem, an dem maak di stuon so dem wuda nuo ef nobadi muuv it.

MATYU 28
Jiizas Ded an Kom Bak Alaiv
(Maak 16.1-8; Luuk 24.1-12; Jan 20.1-10)
1Nou afta Sabat don, orli Sonde maanin, di fos die a di wiik kom, Mieri Magdaliin an di neks Mieri go fi go luk pan di tuum.
2An aal av a sodn wan wikid wikid ortkwiek shiek op di plies kaa wan a Gad ienjel dem kom dong fram evn an kom ruol we di stuon an sidong pan it. 3Im did luk brait laka laitnin an im kluoz did wait laik sunuo. 4Di gyaadi dem did so fraitn dem a shiek iina dem buon. Dem jrap a grong an tif out laka ded dem ded. 5Bot di ienjel se tu di uman dem se, “No fried; mi nuo se a Jiizas unu a luk fa, di wan we dem kil pan di kraas. 6Im no de ya, kaa Gad mek im kom bak alaiv, jos laik wa im did se. Kom luk wich paat im did a lidong. 7Den ori op an go tel im falara dem se, ‘Im ded an kom bak alaiv. Im a go a Gyalalii til unu kom. Unu wi si im de wen unu riich.’ Mi tel unu we mi did fi tel unu!’ Lisn wa mi se an du wa mi se unu fi du.” 8Di uman dem tek aaf kwik kwik! Dem fraitn an glad siem taim, an dem ron go tel Jiizas falara dem. 9Bot Jiizas miit dem op an se tu dem se, “Iel!” Dem kom tu im, ben dong a grong, uol aan pan im fut an worship im. 10Den Jiizas se tu dem se, “No fried. Gwaan go tel mi breda dem se dem kyan go a Gyalalii. Dem wi si mi de.”
Di Gyaadi dem Taak we dem Si
11Siem taim dem a go de-so, som a di gyaadi dem go iina di toun go tel di ed priis dem evriting we apm. 12Afta dat, di ed priis dem miit op wid di elda dem an kuk op wan plan. Dem gi di suoja dem wan uol iip a moni 13an se tu dem se, “A dis unu fi tel evribadi se, ‘Im falara dem kom iina di nait an kom tiif im badi wen wi weehn a sliip.’ 14Ef di govana ier da tuori ya, wi wi wok it out an mek shuor se unu no get iina no chobl.” 15So dem tek di moni an du wa dem tel dem fi du. An piipl stil a taak da tuori ya mongks di Juu dem op tu tide die ya.
Jiizas Falara dem Si im
(Maak 16.14-18; Luuk 24.36-49; Jan 20.19-23; Aks 1.6-8)
16So Jiizas ilevn falara dem go a Gyalalii a di mountn we im did tel dem fi go. 17Wen dem si im, dem worship im, bot som a dem neehn tuu shuor ef a im. 18Den Jiizas kom kom se tu dem se, “Gad gi mi powa uova evriting we a liv iina evn an pan ort. 19So gwaan, yuuz fi mi powa, tiich mi mesij tu piipl evriwe, so dem kyan ton mi falara tu. An yuuz di powa we di Faada, di Bwai Pikni an di Uoli Spirit gi an baptaiz dem. 20Gwaan go tiich dem fi lisn an fala aal a di ruul dem we mi gu'unu. An memba, mi no lef unu non at aal, mi de wich paat unu de til taim don.”