MATIU 1
Jesus Christ Family
1Jesus Christ wey dem born for David and Abraham family, naim story bi dis.
2Abraham born Isaak,
Isaak kon born Jakob.
Na Jakob born Judah and en brodas,
3Judah born Perez and Zera (wey en mama bi Tamar),
Perez born Hezron and Hezron born Ram,
4Ram na Amminadab papa,
Amminadab born Nashon,
Nashon kon born Salmon,
5Salmon born Boaz (wey Rahab bi en mama),
na Boaz bi Obed papa (wey Rut bi en mama),
Obed kon born Jesse,
6Jesse born David wey bi Israel pipol king.
David born Solomon (wey Uraya wife bi en mama),
7Solomon born Rehoboam,
Rehoboam naim bi Abijah papa
and Abijah kon born Asa,
8Asa born Jehoshafat,
Jehoshafat kon born Joram,
Joram born Uzzaya,
9Uzzaya born Jotam,
Jotam kon born Ahaz, wey born Hezekaya,
10Hezekaya born Manasseh,
Manasseh naim bi Amnon papa
and na Amon born Josaya.
11Josaya born Jekonaya and en brodas for di time wey dem karry Israel pipol go bi slave for Babilon.
12Afta dem karry Israel pipol go Babilon,
Jekonaya kon born Shealtiel,
Shealtiel kon bi Zerubabel papa,
13Zerubabel born Abiud,
Abiud naim bi Eliakim papa,
Eliakim kon born Azor,
14Azor born Zadok,
Zadok naim bi Akim papa,
Akim kon born Eliud,
15Eliud born Eleazar wey bi Matan papa,
Matan kon born Jakob,
16Jakob born Josef wey bi Mary husband, dis Mary naim bi Jesus Christ mama.
17So, from Abraham go rish David time, na fourteen generashon dey and from David time go rish wen dem karry Israel pipol go Babilon, na fourteen too and from dat time go rish wen dem born Jesus Christ, na fourteen generashon e bi.
Dem Born Jesus Christ
18Dis na how dem take born Jesus Christ. Wen Mary en mama don ready to marry Josef, before dem bigin sleep togeda, Mary kon si sey e don get belle with Holy Spirit pawa. 19Josef wey won marry am, na pesin wey dey fear God well-well and bikos e nor won disgrace am, e kon tink for en mind sey e nor go marry Mary again.
20As e dey tink how e go take leave am, God angel show ensef to am for dream kon tell am sey, “Josef, David pikin, make yu nor fear to marry Mary, bikos di pikin wey dey en belle, na Holy Spirit gi-am. 21E go born boy and yu go koll am ‘Jesus,’ bikos e go save en pipol from dia sin.”
22Dis tins go happen as God profet tok: 23“Si! Di woman wey neva sleep with man before go get belle and e go born boy and dem go koll am, ‘Emmanuel’ wey mean, ‘God dey with us.’ ”
24Wen Josef wake-up, e do wetin God angel tell am. So, e kon marry Mary, 25but e nor sleep with am until Mary born di pikin. Den e kon name am, Jesus.

MATIU 2
Wise Men Kom Salot Jesus
1Afta dem born Jesus for Betlehem wey dey Judea, for di time wey Herod bi king, some wise men from east kon go Jerusalem 2dey ask, “Where di Jew king wey dem just born? Wi si di star wey tok about am, so wi kom woship am.”
3Wetin dem tok so, vex King Herod and Jerusalem pipol. 4So, di king gada all di priest oga dem and di pipol wey sabi di law kon ask dem, “Where una tink sey dem go for born Christ?” 5Dem kon ansa, “Na for Betlehem, wey dey Judea, just as Profet Isaya rite sey:
6“ ‘Betlehem pipol,
una wey small pass for all di pipol wey dey rule Judah,
na from among una di pesin
wey go lead all my pipol for Israel,
go from kom.’ ”
7Den Herod koll di wise men go korna, make dem for tell am wen dem si di star. 8E kon sey, “Make una go look for di pikin well-well. Wen una don si am, make una kom tell mi, so dat mi too, go-go woship am.”
9Wen di king tok finish, di wise men kon dey go and di star wey dem si before, kon dey lead dem until e stop on-top di house where di pikin dey. 10Wen dem si di star, dem kon dey happy. 11Dem enter di house, si di pikin with en mama kon knee down woship am. Den dem open dia bag kon gi-am some gifts wey bi, gold, frankincense and myrrh. 12Bikos God warn dem for dream make dem nor go back go meet Herod, dem kon pass anoda road go dia house.
Josef And En Family Run Go Egypt
13Wen di wise men don go, God angel kon tell Josef for dream, “Get up, karry di pikin and en mama run go Egypt, make una stay der until I go tell yu wetin una go do, bikos Herod won kill di pikin.” 14Dat same nite, Josef wake-up, karry di pikin and en mama kon run go Egypt. 15Dem stay der till Herod die. Dis tin make wetin God profet tok happen sey, “I koll my pikin komot from Egypt.”
16Wen Herod si sey di wise men deceive am, e vex well-well, so e send sojas make dem go kill all di boys wey don rish two years kom down, bikos e don rish two years wen di wise men kom meet am sey, dem si di star. 17Dis one make wetin Profet Jeremaya tok happen sey,
18“Pipol hear kry and shaut for Rama.
Rashel dey kry for en pikin dem wey don die
and nor-tin wey pipol tok,
fit make en heart strong.”
Josef And En Family Go Back To Nazaret
19Afta Herod die, God angel appear to Josef for dream wen e still dey Egypt, 20kon tell am, “Make yu get up, karry di pikin and en mama go Israel, bikos di pesin wey won kill-am, don die.”
21So, e karry di pikin and en mama go Israel back. 22But wen e hear sey Arkelaus dey rule for Judea, afta Herod en papa don die, Josef kon fear to go der. Afta God don warn am for dream, e kon go Galilee. 23Wen e rish Nazaret, e kon stay der. Dis one make wetin Profet Jeremaya tok happen sey, “Dem go sey Jesus, na Nazaret e from kom.”

MATIU 3
John Di Baptist Message
1For dat time, John di Baptist dey prish inside wildaness for Judea sey, 2“Make una turn from sin kom meet God, bikos God Kingdom don near.” 3Na dis John Profet Isaya tok about sey,
“One pesin dey shaut inside wildaness sey,
‘Make una make God road strait.’ ”
4John wear klot wey dem use kamel hair make, e use leda belt tie waist and na lokust and honey for bush, e dey chop. 5Pipol from Jerusalem, Judea and all di town wey dey near Jordan River dey run go meet am 6and e kon baptize dem inside Jordan River, afta dem konfess dia sins.
7But wen e si many Farisee and Sadusi pipol dey kom make e baptize dem, e kon tell dem, “Una, snake shidren! Who warn una about God judgement wey dey kom? 8Naw, make una do wetin go show sey una don turn from sin kom meet God, 9make una nor tink sey una don free bikos una sey, ‘Abraham na awa papa.’ Make I tell una, God fit turn all dis stone to Abraham shidren! 10Naw sef, dem don put di axe for di tree bottom and any tree wey nor bear betta fruit, dem go kut am trow inside fire.
11“I dey baptize una with wota make una for turn from sin kom meet God, but di pesin wey go kom afta, strong pass mi. I nor big rish to luz di rope wey dey en shoe, na-im go baptize una with Holy Spirit and fire. 12Di fan wey e go take blow kanda komot from korn, dey en hand and e go gada and keep en korn inside store kon burn di dirty for faya wey nor dey kwensh.”
John Baptize Jesus Christ
13Jesus kom from Galilee make John for baptize am for Jordan River. 14But John won kon stop am sey, “Na yu suppose baptize mi, instead yu kom meet mi make I baptize yu?”
15Jesus ansa, “Make e bi so naw, e betta make wi do evritin wey God wont.” So, John kon baptize am.
16As Jesus dey kom out from di wota afta John don baptize am, heaven open and John kon si God Spirit wey bi like dove, stay on-top Jesus head. 17Naim one vois from heaven kon sey, “Dis na My pikin wey I love and e dey make belle sweet mi.”

MATIU 4
Devil Tempt Jesus Christ
1Di Holy Spirit take Jesus go inside wildaness make devil for tempt am. 2Afta Jesus don fast for forty days and forty nites, e kon dey hongry. 3Den devil kon meet am sey, “If yu bi God pikin, kommand dis stone make e turn to bread.”
4Jesus ansa, “God word sey, ‘Nor bi only food man go take survive, but na with evry word wey God tok.’ ”
5Den, devil show Jesus di holy town kon make am stand on-top di place wey high pass for di temple 6and e tell Jesus, “If yu really bi God pikin, jump go down, bikos dem rite for God word sey,
“ ‘God go kommand en angels
make dem do evritin for yu
and dem go katch yu
make yor leg nor nak stone.’ ”
7Jesus ansa am, “God word sey, ‘Make yu nor try God wey bi yor Oga God.’ ”
8Den devil take Jesus go one mountin wey high well-well kon show am all di kingdom for dis world and all di betta tins inside am. 9Devil kon tell am, “I go give yu all dis tins, if yu go bow down woship mi.”
10Jesus ansa, “Komot here, devil! Bikos God word sey, ‘Na only God wi suppose to serve and woship.’ ”
11So, devil kon leave Jesus and God angels kon bigin help am.
Jesus Prish For Galilee
12Wen Jesus hear sey dem don put John inside prison, e kon go back to Galilee. 13From der, Jesus komot from Nazaret go Kapanaum wey near di sea, where Zebulun and Naftali pipol dey stay, 14so dat wetin Profet Isaya tok, go happen:
15“Zebulun and Naftali di place
where river for cross Jordan River go Galilee,
where pipol wey nor bi Jew dey stay,
16una wey dey darkness,
don si big lite
and una wey don nearly die,
don get life.”
17From dat time, Jesus bigin prish sey, “Make una turn from sin kom meet God, bikos God Kingdom don kom meet una.”
Jesus Choose En Disciples
18As Jesus dey waka for Galilee wotaside, e si two brodas, Simon wey dem dey koll Pita and Andru en broda, dem dey trow net inside di river dey katch fish. 19Jesus kon tell dem, “Make una follow mi and I go make una katch pipol.” 20At wons, dem leave dia net kon follow Jesus.
21As Jesus komot from der, e kon si two brodas, James and John, with Zebedee dia papa, dey ripair net inside dia boat. Den Jesus koll di brodas. 22Kwik-kwik dem run leave dia papa inside di boat, kon follow Jesus.
Jesus Heal Pipol
23Jesus kon dey waka for Galilee dey tish inside dia sinagog. E prish about God Kingdom and dey heal pipol wey get difren-difren diziz and doz wey nor well. 24So di news about Jesus kon spread go evriwhere for Siria. Dem kon bring pipol wey nor well, wey nor fit waka, pipol wey devil dey worry and di pipol wey demon dey inside dem, kom meet am and e heal all of dem. 25Many pipol from Galilee, Dekapolis, Jerusalem, Judea and pipol wey dey stay near Jordan River, kon follow am.

MATIU 5
Jesus Prish On-top Mountin
1Wen Jesus si di pipol, e klimb go di mountin and en disciples follow am. Afta e don sidan, 2e kon bigin tish dem sey;
3“God go bless una wey dey poor for spirit,
na una go get heaven.
4God go bless una wey dey mourn,
bikos E go make una happy.
5God go bless una wey nor dey karry body up,
una go enjoy en promise for dis world.
6God go bless una wey dey like to do good tins,
E go give una evritin wey una wont.
7God go bless una wey dey sorry for pipol,
una go receive mesi.
8God go bless una wey get pure heart,
na una go si God.
9God go bless una wey dey make peace,
pipol go koll una God shidren.
10God go bless una wey dey sofa bikos una dey do wetin dey rite,
na una go enjoy God Kingdom for heaven.
11“God go bless una wey pipol dey curse, dey sofa and lie for una head, bikos of mi, 12make una happy and make belle sweet una, bikos na big tin dey wait una for heaven. Make una remember sey, na so di profets wey kom before una, sofa too.”
Salt And Lite
13“Na una bi salt for dis eart. But if salt nor get taste; how e go bi for pipol mout? E betta make dem trowey am and make pipol mash am.
14“Na una bi lite for dis world and town wey dey on-top mountin, nor dey hide. 15Pesin nor dey lite lamp kon kover am with basin, instead e go put am for where evribody wey dey inside di house go si am. 16Like dat too, make yor lite shine well-well for where pipol dey, so dat dem go si di good tins wey yu dey do, wey go make dem praiz yor Papa wey dey heaven.”
Tishing About Di Law
17“Make una nor tink sey I kom spoil Moses Law and di tins wey di profets tish. Nor bi so, misef kom obey dem. 18I tell una true word, before dis world go end, evritin wey dey inside di Law, even di small-small ones, go happen. 19So anybody wey nor do wetin God kommand and dey tish odas to do as e dey do, naim go small pass for God Kingdom. But pesin wey obey God and tish odas to do wetin di Law tok, na big pesin e go bi for God Kingdom. 20I tell yu di trut, if di good wey yu do, nor betta pass wetin di Farisee and di pipol wey dey tish di Law do, yu nor go fit enter God Kingdom.”
Tishing About Vexnashon And To Kill
21“Yu hear as God tell awa papa dem before-before sey, ‘Nor kill and anybody wey kill, God go judge am.’ 22But I tell una, anybody wey vex for en broda, God go judge am too. Anybody wey curse en broda, go face di kansol and anybody wey koll pesin, ‘Mumu’, go-go hell-fire.
23“If yu take gift go altar and yu kon remember sey yor broda get bad belle for yu, 24make yu leave di gift for di altar, first go setol with yor broda, den yu go fit kom back kon give yor gift.
25“Kwik setol with who dey akuiz yu before una rish kourt, if not, e go give yu to di judge and di warda go trow yu inside prison. 26I tell una di trut, yu nor go komot from dat trobol until yu pay all di money!”
Tishing About Adultery
27“Yu hear wey pipol sey, ‘Make yu nor sleep with who yu nor marry.’ 28But I dey tell una naw sey, ‘Anybody wey look woman kon get di mind to sleep with am, don already kommit sin for en heart.’ 29If yor rite eye go make yu sin, make yu plok am komot. E betta sey one part for yor body nor dey, dan sey all yor body enter hell-fire. 30If yor rite hand go make yu do bad tin, make yu kut am trowey! E betta sey one part for yor body nor dey, dan sey all yor body enter hell-fire.”
Tishing About Marriage
31“Pipol dey sey, ‘Anybody wey drive en wife, must gi-am paper sey e nor won marry am again.’ 32But I dey tell una naw sey, anybody wey drive en wife komot from marriage, wey nor bi sey di woman sleep with anoda man, don make di woman kommit adultery and any man wey marry di woman, don kommit adultery too.”
Tishing About Promise
33“Again, yu don hear sey dem tell pipol before-before sey, ‘Make yu nor break yor promise, but do wetin yu promise God.’ 34But I dey tell una naw sey, make una nor ever use heaven swear at-all, bikos na God throne e bi, 35or with eart, bikos naim God dey put en leg, or use Jerusalem, bikos na di big king town 36Nor even take yor head swear, bikos yu nor fit make one singol hair white or black. 37Wen yu sey, ‘Yes,’ make yu mean am and wen yu sey ‘No,’ make yu mean am too. Any oda tin wey yu tok pass dis, na devil e from kom.”
Tishing About Revensh
38“Una hear sey, ‘Anytin anybody do una, make una do am back.’ 39But I tell una, make una nor fight, if anybody slap yor face, turn di oda side gi-am too. 40If anybody drag yor shirt with yu, make yu gi-am yor koat join. 41And if anybody force yu waka one mile, make yu follow am waka two mile. 42Give pipol anytin wey dem ask from yu and nor drive anybody wey kom borrow sometin from yu.”
Love Yor Enemy
43“Una hear sey, ‘Make una love una neighbour and hate una enemy.’ 44But I tell una naw sey, ‘Make una love una enemies and pray for pipol wey dey sofa una’, 45so dat una go bi like una Papa for heaven wey dey allow sun to shine and rain to fall on-top bad and good pipol. 46If una love only di pipol wey love una, wetin una go gain? Na so bad pipol dey do too, abi nor bi so? 47If una dey greet only una brodas, una nor betta pass odas, bikos pipol wey nor know God still dey do like dat, abi nor bi so? 48So make una dey pafet as una Papa wey dey for heaven, pafet.”

MATIU 6
Give With Good Mind
1“Make una nor dey do good bikos una wont make pipol si una; if una do so, God nor go pay una for di good wey una do.
2“Anytime una give sometin to pipol, make una nor show unasef as pritendas dey do for dia sinagog and road, so dat oda pipol go praiz dem. I tell una true word, dem don already get dia reward. 3But wen una dey give, make una nor let una left hand know wetin una rite hand give. 4So dat una gift, go dey sekret and una Papa wey dey si for sekret, go reward una.”
Tishing About Prayer
5“Anytime wey una dey pray, make una nor do like pipol wey dey pritend, wey like to dey stand pray inside sinagog and for road, so dat pipol go si dem. I tell una true word, dem don already get dia reward. 6But wen una dey pray, make una go inside room, klose di door and pray to una Papa for sekret. And una Papa wey dey si for sekret, go reward una for pipol present. 7Wen una dey pray, make una nor tok one word many times as pipol wey dey serve juju dey do, bikos dem tink sey dia juju go hear dem wen dia tok plenty. 8Make una nor bi like dem. Una Papa know wetin una nid before una bigin ask am.
9“So make una pray like dis:
“ ‘Awa Papa wey dey for heaven,
wi praiz yor name,
10make yor Kingdom kom,
make wetin yu wont,
happen for dis world as e bi for heaven.
11Give us di food wey wi go chop evriday,
12forgive us all di bad-bad tins wey wi don do,
as wisef dey forgive odas di bad tins wey dem do us.
13Nor allow us enter temptashon,
but make yu save us from bad tins.’
14If una forgive oda pipol di bad tins wey dem do una, una Papa wey dey for heaven go forgive una too. 15But if una nor forgive odas, una Papa sef nor go forgive una.”
Tishing About Fasting
16“Wen una dey fast, make una nor skwiz una face like pipol wey dey pritend, so dat pipol go si sey dem dey fast. I tell una true word, dem don already get dia full reward. 17But wen una dey fast, make una wosh and rub pomade for una face, 18so dat odas nor go know sey una dey fast, but only una Papa wey dey for sekret go know. And una Papa wey dey si for sekret, go reward una.”
Propaty Wey Dey Last
19“Make una nor just gada propaty for dis world, bikos siti-siti go chop dem or dem go rust or tif fit enter inside di house tif dem. 20But make una gada betta tins for unasef for heaven, where siti-siti nor go for fit chop dem and dem nor go rust and tif nor go fit enter tif dem, 21bikos, where una propaty dey, na der una heart go dey too.
22“Na eye bi di lite for pesin body. If pesin eye dey okay, lite go full en body. 23But if pesin eye blind, den darkness go full en body. If di lite wey dey inside una na darkness, di darkness big well-well!
24“Nobody go fit serve two oga, e go hate one kon love di oda one, or e go serve one with all en heart and nor respet di oda one. Nobody go fit serve God and money for di same time.
Make Una Nor Worry
25“So I tell una, make una nor worry about una life, wetin una go chop or drink and wetin una go wear for body. Life nor big pass food? Abi body nor betta pass klot? 26Make una look di birds wey dey fly for sky, dem nor dey plant or put anytin wey dem gada inside store, but una Papa for heaven dey feed dem. Una nor betta pass dem? 27Who among una wey dey worry go fit add one hour join en life?
28“Why una dey worry about klot wey una go wear? Make una tink how flower dey grow for field; dem nor dey work or make klot wey dem dey wear. 29I tell una true word, even Solomon, upon all di money wey e get, e nor wear klot wey fine rish di ones wey dis flower dem dey wear! 30If God make grass fine like dis, grass wey una go si today and tumoro dem go trow am for fire, E nor go dress una pass dem? Una faith small well-well o-o. 31So make una nor worry kon dey sey, ‘Wetin wi go chop, drink or wear?’ 32Na dis kind tins pipol wey nor know God dey porshu and una Papa for heaven know sey una nid dem. 33But make una first do di good tins wey God wont and evry oda tin go bi una own. 34So make una nor worry about tumoro, bikos tumoro get en own wahala. Today trobol don do.”

MATIU 7
Make Una Nor Judge
1“Make una nor dey judge pipol anyhow, so dat God nor go judge una. 2Bikos as una dey judge, na so God go take judge una. And as una dey do to oda pipol, na so dem go do una too.
3“Why yu dey si di small dirty wey dey yor broda eye, but yu nor dey si di big wood wey dey for yor own? 4How yu won take tell yor broda sey, ‘Make I remove di dirty wey dey yor eye, wen big wood dey yor own?’ 5Yu wey dey pritend, first remove di big wood wey dey yor eye, den yu go fit si di small dirty for yor broda own.
6“Make una nor give dog tins wey dey holy or trow yor gold give pig, bikos dem go mash am with dia leg, turn face yu, den kon tear yu to pieces.
Ask, Look for And Nok
7“Wen yu ask for sometin, God go gi-am to yu; wen yu look for sometin, yu go si am and wen yu nok, di door go open for yu. 8Anybody wey ask for sometin, go get am; anybody wey dey find sometin, go si wetin e dey find and pesin wey nok door, dem go open for am.
9“E get any of una wey en pikin ask am for bread and e gi-am stone? 10Or if di pikin ask for fish, yu go gi-am snake? 11If yu wey bad fit give yor pikin good tin, yu tink sey God wey dey heaven nor go give betta tin to pipol wey ask am? 12Bikos of dis, make yu trit pipol as yu wont make dem trit yu, bikos na so dem rite am for di Profets and Moses Law.
Small Gate
13“Make yu pass di small gate enter, bikos di gate wey pipol go pass go sofa, wide well-well and many pipol dey waka enter. 14But di gate wey pipol dey pass enter life, small well-well and e hard to enter and na only few pipol go fit si am.”
Di Tree And En Fruit
15“Make yu shine yor eye, bikos lie-lie profets go kom like sheep, but for inside dia heart, dem bi wiked animal wey dey kill. 16Yu go know dem with wetin dem dey do. Pipol nor dey gada grape or fig from shuku-shuku. 17So too, evry good tree go bear good fruit, but bad tree, go bear bad fruit. 18Good tree nor go fit bear bad fruit and bad tree nor go fit bear good fruit. 19Any tree wey nor bear good fruit, dem go kut am down kon trow am inside fire. 20So, yu go know di lie-lie profets with wetin dem dey do.”
God Go Judge Pipol Wey Dey Pritend
21“Nor bi evribody wey dey koll God, ‘Oga God, Oga God’, go enter God Kingdom, but na only di pipol wey dey do wetin my Papa for heaven wont. 22For dat day wey God go judge evribody, many pipol go sey, ‘Oga God, wi use yor name prish God message, drive many demon komot from pipol body and do many mirakle.’ 23Dat time, I go sey, ‘I nor know yu. Make yu komot from where I dey, yu wey wiked well-well.’ ”
Hear And Do
24“Pesin wey hear my word and do wetin I tok, e bi like wise man wey build en house on-top rock. 25Wen rain fall, wota kon full di groun, den strong breeze kon blow di house, e nor go fall, bikos dem build am on-top rock. 26But pesin wey hear my word and e nor do am, e bi like foolish man wey build en house on-top san. 27Wen rain fall, wota kon full di groun, den strong breeze kon blow di house, na wons e go fall skata for groun.”
28Afta Jesus don tok all dis tins, di pipol sopraiz for di wey e dey tish, 29bikos e tish dem like pesin wey get authority and nor bi as dia law tishas dey do.

MATIU 8
Jesus Heal One Leper
1Afta Jesus kom down from di mountin, plenty pipol kon follow am. 2One leper kon meet am, knee down for en front, kon sey, “Oga God, if yu wont, yu go fit heal mi, so dat my body go well.”
3Jesus tosh di man kon sey, “Yes, I wont make yu well!” At wons, di sickness komot from di man body. 4Den, Jesus tell am, “Nor tell anybody, but go meet di priest, make e look yu. Afta, go give di ofrin wey Moses kommand to show sey yu don well.”
Jesus Heal Roman Offisa Savant
5Wen Jesus enter Kapanaum, one Roman offisa kon meet am dey beg make e help am. 6Di offisa sey, “Oga God, my savant nor well for house, e nor fit get up and body dey pain am well-well.”
7Jesus kon ansa, “I go kom heal am.”
8But di offisa sey, “Oga God, I nor big rish who yu go enter en house, instead just tok and my savant go well. 9Misef, I bi man wey get oga and I still get sojas wey dey under mi. If I kommand one sey make e ‘Go’, e go-go, if I kommand anoda one sey make e ‘Kom’, e go kom and if I kommand my savant make e ‘Do dis tin’, e go do am.”
10Wen Jesus hear wetin e tok, e sopraiz, den e tell di pipol wey dey follow am, “I tell una true word, I neva si anybody wey get dis kind faith for Israel! 11Many pipol from east and west go kom follow Abraham, Isaak and Jakob chop inside God Kingdom. 12But dem go trow di pipol wey suppose enter di Kingdom for darkness, where dem go dey kry and grind dia tit.”
13Den Jesus tell di offisa, “Go, since yu bilive, na so e go bi for yu.” Na dat same time di savant well.
Jesus Heal Pita Wife Mama
14Wen Jesus enter Pita house, e kon si sey Pita wife mama nor well. 15Den e tosh di woman and di fever komot from en body. So, di woman get up kon bigin serve dem.
16Wen evening rish, dem karry many pipol wey demon dey inside dem kom meet Jesus. E drive di wiked spirits komot kon heal all di pipol wey nor well. 17Dis one make wetin Profet Isaya tok bi true,
“E remove awa sickness
and karry awa diziz komot.”
Jesus Ansa Pipol Wey One Follow Am
18Wen Jesus si plenty pipol gada am, e kon kommand en disciples make dem cross go di oda side for di river. 19One law tish kon tell Jesus, “Tisha, I go follow yu go anywhere wey yu dey go.”
20Jesus ansa am, “Rabbit and bird get dia own house, but Man Pikin nor get where e go fit rest en head.”
21Anoda disciple kon sey, “Oga God, make I first go beri my papa.”
22Jesus ansa am, “Follow mi, make doz wey don die beri dia dead body.”
Jesus Stop Heavy Breeze For Sea
23As Jesus enter di boat, en disciples kon follow am. 24At wons, strong breeze kon dey blow for di sea and wave won sink di boat. But Jesus Christ dey sleep. 25So en disciples wake am kon sey, “Oga God, save us! Na die wi dey so o-o!”
26Jesus ansa dem, “Una faith small o-o. Wetin make una dey fear?” Den e get up, kommand di breeze and di wave sey, make dem stop and evriwhere kon kwayet at wons.
27Di men sopraiz well-well kon dey ask each oda, “Wish kind man bi dis sef? Even breeze and wave dey obey am!”
Jesus Heal Men Wey Get Demon
28Wen Jesus rish di oda side where Gadarenes pipol dey stay, two men wey get demon, run from di beri groun kom meet am. Nobody dey fit pass dat road, bikos di men wiked well-well. 29Di demons kon hala, “God Pikin, make yu leave us o-o, abi yu kom sofa us wen time neva rish?”
30For where dem dey, plenty pig dey chop near der. 31Den di demons beg Jesus, “If yu drive us komot, make yu send us go enter inside di pigs.”
32So Jesus tell dem, “Make una go!” At wons, dem kon komot enter inside di pigs and all di pigs rush go enter di river kon die. 33Di pipol wey dey look di pigs, run go di town kon tell pipol evritin wey happen to di men wey get demons. 34Den evribody for di town kon dey find Jesus. Wen dem si am, dem kon beg am make e komot from dia aria.

MATIU 9
Jesus Heal One Man Wey Paralaiz
1Jesus enter boat kon cross go en home-town for di oda side. 2Some pipol kon bring one man wey nor fit waka kom meet am. Wen Jesus si as dia faith strong rish, e kon tell di man wey nor fit waka, “My pikin, make yu nor fear! God don forgive yu all yor sins.”
3Den some law tishas kon dey tok to demsef sey, “Si as dis man dey shalenge God.”
4Wen Jesus know wetin dem dey tok, e kon ask dem, “Wetin make una dey tink dis kind bad tin for una mind? 5Wish one eazy pass to tok, ‘I forgive yu yor sins’ or ‘Stand up make yu waka?’ 6But make una know sey Man Pikin get pawa for dis world to forgive pipol dia sins.” So e kon tell di man wey nor fit waka, “Stand up, karry yor bed, make yu dey go yor house.” 7Den di man stand up kon waka go en house. 8Wen di pipol si wetin happen, fear katch dem well-well and dem kon bigin praiz God wey give dis kind pawa to human being.
Jesus Koll Matiu
9As Jesus komot from der, e si one man wey na name bi Matiu, wey sidan for where dem for dey pay tax. Jesus kon tell am, “Follow mi.” At wons, di man kon get up follow am.
10As Jesus dey chop for Matiu house, many tax kollectors and sinnas follow en and en disciples dey chop too. 11Wen di Farisee si wetin dey happen, dem kon bigin ask di disciples, “Wetin make una tisha dey follow tax kollectors and sinnas dey chop?”
12Wen Jesus hear wetin dem dey tok, e kon ansa dem, “Pesin wey well nor nid doctor to cure am, but na who nor well, nid am. 13Make una go learn wetin dis word mean: ‘Na mesi I wont, nor bi sakrifice, bikos na sinnas I kom save, nor bi good pipol.’ ”
New Tin Wey Betta
14John disciples kom meet Jesus kon ask am, “Why e bi sey wi and di Farisee pipol dey fast evritime and yor disciples nor dey fast?”
15Jesus ansa, “Pipol wey kom marriage nor fit mourn if di man wey dey marry dey with dem! Abi e dey happen like dat? But di day go kom wen dem go take di man wey dey marry komot from where dem dey, dat time, dem go fast.
16“Nobody dey take new klot pash di whole wey dey for old klot, bikos where dem pash for di old klot go tear more and di whole wey go dey der, go big pass di one wey dey before. 17Nobody go pour new wine inside old wine bag, bikos di bag go burst and di wine go pour trowey, den di wine bag go tear. Na dis make dem dey put new wine inside new wine bag, so dat di wine nor go trowey and di wine bag nor go tear.”
Jesus Heal One Woman And Wake Pesin Wey Die
18As Jesus dey tok dis tins, one oga kom knee down for en front sey, “My dota just die, make yu kom tosh am and e go wake-up.” 19So Jesus and en disciples kon follow am.
20One woman wey blood dey rush komot for en body for twelf years kon kom Jesus back, den e tosh en klot korna. 21Bikos di woman don tink am for en mind sey, “If I go fit tosh en klot korna, I go well.”
22Wen Jesus turn round si di woman, e kon tell am, “My pikin, make yu nor worry! Yor faith don make yu well.” From dat time, di woman kon well.
23Wen Jesus enter di oga house, e si pipol dey play music and plenty pipol dey make nois for der too. 24E kon tell dem, “Make evribody komot, di girl neva die, e just dey sleep.” Den, dem kon bigin laf am. 25Afta di pipol don go outside, Jesus go whole di girl for hand and di girl kon stand up! 26Pipol kon bigin tok about wetin happen for evriwhere.
Jesus Heal Pipol
27As Jesus komot for der, two blind men kon follow am dey shaut, “David pikin, make yu sorry for us!”
28Wen Jesus don enter di house, di two blind men kom meet am. Den e ask dem, “Una bilive sey I fit make una si?”
Dem ansa, “Yes Oga God, yu fit.”
29Den Jesus tosh dia eyes kon sey, “Make e happen to una as una faith strong rish.” 30At wons, dia eyes kon open and dem kon bigin si. Jesus kon warn dem sey, “Make una nor tell anybody wetin happen so.” 31But dem kon go evriwhere, bigin tok about di tin wey Jesus do for dem.
32As dem komot, some pipol bring one man wey get demon and e nor fit tok, kom meet Jesus. 33Wen Jesus don drive di demon komot, di man kon bigin tok. Di pipol wey gada for di place sopraiz well-well and dem kon sey, “Nobody don si dis kind tin for Israel before.”
34But di Farisee pipol sey, “Na devil pawa Jesus dey use take drive demon komot from pipol body.”
Pipol Wey Go Work
35Jesus waka go all di town and village, dey prish di Good News about God Kingdom for dia sinagog and dey heal difren diziz and pipol wey nor well. 36Wen e si how pipol plenty rish, e kon sorry for dem, bikos nobody dey to help dem and dem kon dey waka anyhow like sheep wey nor get who dey look dem. 37Den e tell en disciples, “Wetin pipol go harvest plenty well-well, but di pipol wey go do di work nor plenty rish.” 38So, make una pray make di Oga God wey get di farm, send pipol wey go work for en farm, kom.

MATIU 10
Jesus Send En Disciples
1Jesus koll en twelf disciples kon give dem pawa to drive demons and heal diziz and pipol wey nor well.
2Dis na di twelf disciples name: Simon (wey dem dey koll Pita); Andru, wey bi Pita broda; James wey bi Zebedee pikin and en broda John, 3Filip and Bartolomew; Tomas; Matiu, wey bi tax kollector; James, wey bi Afaeus pikin and Taddaeus. 4Simon wey bi Zealot (pesin wey dey fight for en kountry) and Judas Iskariot wey sell Jesus Christ.
5Jesus send and tell dem, “Make una nor go Gentile aria go prish and make una nor enter Samaria pipol town, 6but make una go meet Israel pipol, wey bi God sheep, wey lost. 7As una dey go, make una prish di message sey, ‘God Kingdom don near!’ 8Make una heal pipol wey nor well, wake pipol wey don die; cure lepers and drive demons komot from pipol body. Na free God give una dis pawa, so make una gi-am free to oda pipol too. 9Make una nor karry any money follow body, 10or karry bag or estra dress, sandal or walkin stik, bikos di pipol wey una go meet, go give una evritin wey una wont.
11“Wen una enter any town or village, make una look for pesin wey ready to receive una for en house, make una stay with am until una komot from dat town. 12Any house wey una enter, make una greet di pipol wey dey inside. 13And if di pipol inside di house welkom una, make una peace stay with dem, but if dem nor welkom una, una peace go kom back to una. 14If di pipol nor welkom or listin to una message, make una shake dia san komot from una leg as una dey leave dat house or town. 15I tell una true word, e go betta for Sodom and Gomorrah pipol for judgement day, pass di pipol wey dey for dat town.”
Di Disciples Sofa
16“Si! I dey send una go like sheep for where plenty wiked animals dey, so make una dey wise like snake and gentol like dove.
17“Make una dey ready, bikos pipol go arrest una karry go kourt and flog una for dia sinagog. 18Bikos of mi, dem go drag una go meet rulers and kings, so dat una go tok about mi give dem and Gentile pipol. 19Make una nor worry about wetin una go tok wen dem drag una go kourt, bikos God go give una wetin to tok wen dat time rish. 20Nor bi una go dey tok, but na una Papa Spirit go dey tok thru una.
21“Broda go sell en own broda give pipol make dem kill-am and na so papa go sell en own pikin too. Shidren go fight and kill dia papa and mama. 22Evribody go hate una bikos of mi. But anybody wey fit bear rish di end, God go save am. 23Anytime dem sofa una for one town bikos of mi, make una run go anoda town. I tell una true word, una nor go run pass all di town for Israel, before Man Pikin go kom back.
24“Nobody big pass en tisha and know savant big pass en oga. 25E good make disciple bi like en tisha and savant bi like en oga. If dem dey koll oga for en house ‘Belzibub (wey mean demon oga),’ wot of di pipol wey dey di house? Dem nor go koll dem bad name too?”
Fear God, Nor Fear Man
26“Make una nor fear man, bikos nor-tin wey hide wey nor go kom out and know sekret wey pipol nor go know. 27Wetin I tell una for darkness, make una tok am for day time and wetin I tok for una ear, make una shaut am make pipol hear. 28Make una nor fear who go fit kill di body and nor fit kill di soul. Instead, make una fear God wey fit distroy pesin soul and body for hell-fire. 29Nor bi one penny dem dey sell two sparo bird? But no one go fall rish groun, escept God allow am. 30Si! God know how many hair dey for una head. 31So, make una nor fear, una betta pass many sparo.
32“Anybody wey tok for publik sey en know mi, na so mi too go tok about am give my Papa for heaven. 33But anybody wey deny mi for publik, misef go deny am for heaven.”
Nor Bi Peace, Na War
34“Make una nor tink sey, I bring peace kom dis world. No! Na war I bring. 35I kom make boy pikin nor gri with en papa and make girl pikin nor gri with en mama. Wife nor go gri with en husband mama 36and pesin worse enemy, go bi en own family pipol.
37“Anybody wey love en papa, mama and pikin pass mi, nor go fit bi my disciple. 38Anybody wey nor karry en cross follow mi, nor go fit bi my disciple. 39Pesin wey hold en life tait, go luz am, but anybody wey luz en life bikos of mi, go gain am.”
Reward
40“Pesin wey welkom yu, welkom mi too and anybody wey welkom mi, welkom di Pesin wey send mi. 41Anybody wey receive profet, bikos na profet e bi, go get profet reward. Pesin wey receive good pesin, bikos na good pesin e bi, go get good pesin reward. 42And anybody wey give kold wota to di pesin wey small pass among my disciples, I tell una true word, e nor go ever luz en reward.”

MATIU 11
1Wen Jesus don tish en disciples finish, e kon komot from der go tish and prish for difren towns for Galilee.
Jesus And John Di Baptist
2Naw, wen John hear for inside prison about di tins wey Jesus dey do, e kon send en disciples go ask am: 3“Na yu bi di Mezaya wey wi dey espect or make wi wait for anoda pesin?”
4Jesus kon ansa dem, “Make una go tell John wetin una dey hear and si. 5Blind pipol dey si, pipol wey nor fit waka dey waka, God dey cure leper, deaf pipol dey hear, pipol wey don die, dey wake-up and poor pipol dey hear di Good News. 6God go bless di pesin wey nor dey vex for mi.”
7As John disciples dey go, Jesus kon tell di pipol about John: “Wetin una go desert go si? Na grass wey breeze dey blow? 8Who una go outside go si? Abi na man wey wear fine dress? Pipol wey dey wear fine dress like dat, nor bi king palis dem dey stay? 9Wetin una go si for outside? Na profet? Yes! I tell una, e even big pass profet. 10Na John bi di pesin wey dem rite for God word about sey:
“ ‘Si, I dey send pesin go yor front,
make e go prepare di way for yu.’
11I tell una true word, among all di pipol wey woman born, e nor get anybody wey big rish John di Baptist. But di pesin wey small pass for God Kingdom, big pass am. 12From John di Baptist time kon rish naw, pipol dey struggol to enter God Kingdom, but na only doz wey dey struggol well-well, dey fit enter. 13Before John kom, Moses Law and di profets dey prish about wetin go happen. 14And if una go gri with wetin I dey tok, John, na-im bi Elijah wey suppose to kom. 15Anybody wey get ear, make e hear!
16“Wetin I go sey dis time pipol bi like? Dem bi like shidren for market wey dey hala for each oda sey,
17“ ‘Wi blow flute for una,
but una nor gri dance,
wi dey kry for awa pesin wey die,
but una nor follow us kry.’
18Wen John di Baptist kom, e nor chop, drink or enjoy life but una sey, ‘E get demon!’ 19But wen Man Pikin kom, e chop and drink and una sey, ‘Si am, long-trot, drunkaman, tax kollectors and sinnas friend!’ But God wisdom dey show for wetin e dey do.”
Town Wey Nor Bilive
20Jesus kon dey curse all di town where e for do many mirakles, bikos di pipol nor gri turn from sin kom meet God. 21“E nor go betta for Korazin and Betsaida pipol! If to sey di mirakles wey dem do among una happen for Tyre and Sidon, dem for don turn from dia sin kom meet God, kon karry ashes put for head and wear tear-tear klot, 22but I tell una true word, e go eazy for Tyre and Sidon for judgement day pass una. 23Una wey bi Kapanaum pipol, una feel sey una fit karry unasef go heaven? No! God go trow una for hell-fire, bikos if to sey dem do di mirakles wey dem do for una, for inside Sodom, di town for still dey till today. 24But I tell una, God go get mesi for Sodom pass una for judgement day!”
Jesus Invite Pipol
25For dat time, Jesus kon sey, “I praiz yu Papa, Oga God wey get heaven and eart, bikos yu hide dis tins from pipol wey get sense and doz wey know book well-well, but yu show dem to small shidren. 26Yes! Papa, na so yu wont make e bi.
27“My Papa put evritin for my hand. Nobody know di pikin, but na only en Papa know am. Nobody know di Papa, but na only di pikin and anybody wey di pikin choose to show. 28Una wey don taya and karry heavy load, make una kom meet mi and I go give una rest. 29Make una follow mi and learn from mi, bikos I gentol, I nor dey karry body up and I go give una peace for una mind. 30My way eazy to follow and my load nor heavy to karry.”

MATIU 12
Sabat Day Oga God
1Dat time, Jesus waka pass one korn farm for Sabat Day. En disciples kon dey plok di korn chop, bikos dem dey hongry. 2But wen di Farisee pipol si dem, dem kon tell Jesus, “Si, yor disciples dey break di law for Sabat Day.”
3Jesus ansa, “Una neva read wetin David do wen en and en pipol dey hongry, 4how dem enter God house kon chop di holy bread wey ordinary pipol nor suppose chop, bikos na only priests suppose to chop am? 5Or una neva read for Moses Law sey, priests dey work for Sabat Day, but nobody dey sey dem kommit sin? 6I tell una, pesin wey big pass di temple dey here with una naw. 7If to sey una know wetin dis tin mean: ‘Na mesi I wont, nor bi sakrifice’, una nor for kondemn pesin wey nor kommit sin. 8Man Pikin na-im bi Sabat Day Oga God.”
Jesus Heal For Sabat Day
9Den Jesus komot der kon enter dia sinagog. 10One man wey en hand die dey der. Some pipol wey dey find as dem go take akuiz Jesus kon ask, “E dey rite to heal for Sabat Day?”
11Jesus ansa, “If any of una get sheep wey fall inside pit for Sabat Day, e nor go-go karry am out? 12Human being betta pass sheep! So, e dey rite to do good for Sabat Day.”
13Den Jesus tell di man, “Stresh yor hand.” So di man stresh en hand and di hand kon strong like di oda one. 14But di Farisee pipol kon go plan as dem go take kill Jesus.
God Special Savant
15Wen Jesus hear sey dem dey plan to kill-am, e kon komot from der. Many pipol follow am and e kon heal all of dem wey nor well. 16But e warn dem sey, make dem nor tell anybody who e bi. 17Dis make wetin Profet Isaya tok, happen:
18“Na my savant wey I choose bi dis,
di One wey I love,
wey I dey happy with.
I go put my Spirit inside am
and e go judge di world.
19E nor go kworel or shaut,
nobody go hear en vois for publik,
e nor go tosh pesin wey weak,
20or kwensh di small hope wey pesin get,
until dem go stop to opress pipol.
21And en name go give hope to Gentile
and oda pipol for dis world.”
Jesus And Belzibub
22So dem kon bring one blind man wey get demon and nor fit tok, kom meet Jesus. Jesus heal am and di man kon dey si and tok. 23Di pipol sopraiz well-well kon dey ask, “Dis nor bi David pikin wey wi dey wait for?”
24But wen di Farisee pipol hear wetin dem dey tok, dem kon ansa, “Na Belzibub (wey bi demon oga) pawa e dey use take drive demons komot from pipol body.”
25Wen Jesus know wetin dem dey tink for dia mind, e kon sey, “Evry kingdom wey dey fight with ensef go skata and know town or family wey dey fight demsef, go fit stand. 26So if Satan dey drive Satan komot, e don divide ensef bi dat, den how en kingdom go fit stand? 27And if na Belzibub pawa I take dey drive demons komot, na wish pawa una shidren dey take drive demon too? Bikos of dis, una shidren go judge una. 28But if na God Spirit I take dey drive demons, den God Kingdom don already kom meet una.
29“How pesin go fit break enter strong man house kon tif en propaty, unless e first tie di strong man? Den, e go get shance tif wetin dey di house.
30“Anybody wey nor dey with mi, dey against mi and anybody wey nor join mi, dey skata my work. 31Naim make mi dey tell una sey, ‘God go forgive pipol dia sin and all di bad word wey dem tok, but anybody wey curse or tok bad word against di Holy Spirit, God nor go forgi-am.’ 32Anybody wey tok bad against Man Pikin, God go forgi-am. But anybody wey tok bad against di Holy Spirit, God nor go ever forgi-am, weda for dis life or di one wey dey kom.”
Tree And En Fruit
33“Good tree dey bear good fruit and bad tree dey bear bad fruit. Na di fruit wey tree bear, naim pipol take dey know di kind tree wey e bi. 34Una, snake shidren! How una won take tok good word since una dey wiked? Na wetin full pesin heart, naim en mout dey tok. 35As good pesin dey bring good tins from en heart, na so bad pesin dey bring bad tins from en heart too. 36I tell una true word, for judgement day, pipol go ansa God for all di yeye word wey dem tok. 37Na di word wey yu dey tok, naim go fit free or kondemn yu for God present.”
Jonah Sign
38Some of dem wey bi law tisha and Farisee pipol kon tell Jesus, “Tisha, wi wont make yu show us sign.”
39Jesus ansa, “Si dis bad and wiked pipol for dis time wey dey ask for sign, I nor go show una any sign, escept Profet Jonah own. 40As Jonah dey inside big fish belle for three days and nites, na so Man Pikin go dey for grave for three days and nites too. 41For judgement day, Nineveh pipol go kondemn di pipol for dis time, bikos wen Jonah prish give dem, dem turn from sin kom meet God. And naw, somebody wey big pass Jonah dey here with una! 42For judgement day, Sheba kween go kondemn di pipol for dis time, bikos e travel from far place kom hear Solomon wisdom. And naw, somebody wey big pass Solomon dey here with una!”
Evil Spirit Fit Kom Back
43“Wen evil spirit don komot from pesin body, e dey pass where wota nor dey, dey find where e go rest, but if e nor si, 44e go tell ensef, ‘I go-go back to di house where I from komot.’ Wen e kom back kon si sey di house empty and dem don swip and arrange am, 45e go-go bring seven spirit wey wiked pass am, kom. Dem go enter di pesin kon sidan for der, so di pesin kondishon go kon bad pass as e bi before. Na like dis e go happen to evil pipol for dis time.”
Jesus Family
46As Jesus still dey tok, en mama and brodas kon stand for outside, bikos dem won si am. 47So somebody for der kon tell Jesus, “Si, yor mama and brodas dey outside and dem won tok to yu.”
48Jesus kon ask di pesin, “Who bi my mama and brodas?” 49Den Jesus point to en disciples kon sey, “Na dis pipol bi my mama and brodas. 50Pesin wey do wetin my Papa for heaven wont, na dat pesin bi my broda, sista and mama.”

MATIU 13
Parabol About Farmer
1Dat same day, Jesus komot from di house go sidan for Galilee wotaside. 2Many pipol gada round am, so e enter one boat and all di pipol sidan for groun near di wota. 3E kon use parabol tish dem many tins: “Si! E get one farmer wey go plant seed for en farm. 4As e dey plant, some seed fall for road and bird kon chop dem. 5Some fall for san wey get big-big stone. Di one wey fall for san, kwik grow bikos di san nor deep. 6So wen sun kom out, e burn dem and bikos dia rut nor deep well, dem kon die. 7Some seed fall for shuku-shuku. Dem grow kom out, but di shuku-shuku, shuk dem die. 8But some seed fall for betta groun. Dem grow well kon bear oda seeds, some bear rish hundred, some sixty and some thirty. 9Anybody wey get ear, make e hear!”
Wetin Di Parabol Mean
10Den di disciples kom meet Jesus ask am, “Why yu dey tok to dis pipol with parabol?”
11Jesus ansa dem, “God don make una know all di sekret tins about en kingdom, but dis pipol nor know. 12Pesin wey get sometin, dem go gi-am more and wetin e get go kon plenty. But pesin wey nor get anytin, even di small one wey e get, dem go take am from am. 13Naim make I dey tok with parabol sey:
“ ‘Dis pipol get eye, but dem nor dey si,
dem get ear, but dem nor dey hear or undastand.’
14Na dis tin make wetin Profet Isaya tok happen,
‘Una go listin well-well, but una nor go undastand.
Una go look well-well, but una nor go si anytin,
15Dis pipol nor go fit undastand; dem nor won hear anytin,
dem klose dia eyes make dem nor for fit si and hear with dia ear.
Dia mind don block,
so dem nor go fit undastand,
but if to sey dem fit turn kom meet mi,
I for heal dem.’
16But God go bless una eye, bikos dem dey si well and una ear, bikos dem dey hear word. 17I tell una true word, many profets and good-good pipol don wait taya make dem for hear and si wetin una dey si, but dem nor si or hear am.
18“So, make una undastand wetin di farmer parabol mean: 19‘Wen pesin hear God word and e nor undastand am, di devil go kom tif di word wey dem plant for en heart, dis na di seed wey fall for road. 20Di seed wey fall for san wey get big-big stone, na pesin wey hear God word kon receive am with joy, 21but di seed nor get rut, bikos di word wey e hear, nor strong for en heart, so wen trobol kom, e nor go fit bear-am. 22Di seed wey fall for shuku-shuku, na pesin wey hear God word, but wahala, long-trot and to kwik get money for dis world kon shuk di word die for en heart and e nor kon bear fruit. 23But di seed wey fall for betta groun, na pesin wey hear and undastand God word. E kom bear fruit wey rish hundred, sixty and thirty.’ ”
Parabol About Grass
24Jesus kon tell en disciples anoda parabol, “God Kingdom bi like wen pesin plant good seed for en land. 25But for nite wen evribody dey sleep, di enemy kon go plant grass join dem. 26Wen di seeds grow kon dey bear fruit, di grass grow too.
27“So di savants tell dia oga sey, ‘Nor bi good seed wi plant for yor farm? Na where di grass from kom?’
28“Di oga ansa, ‘Na enemy plant dem.’
“So en savants sey, ‘Yu wont make wi go rut dem komot?’
29“But di oga tell dem, ‘No, if una go rut di grass komot, una fit make mistake rut some for di good seeds too. 30Make di good seeds and di grass grow togeda until harvest. Dat time, I go tell di pipol wey dey harvest sey, “Make una first rut all di grass, tie and burn dem, den gada di good seeds put inside my store.” ’ ”
Mustard Seed Parabol
31Jesus kon tell dem anoda parabol: “God Kingdom bi like mustard seed wey one man plant for en farm. 32Na di seed small pass but wen e grow, na di plant big pass oda plants for di farm and difren-difren birds kon build dia house for en branches.”
Parabol About Di Yist
33Jesus still tell dem anoda parabol: “God Kingdom bi like yist wey one woman take bake bread. E mix am with plenty flower and di small yist kon make di bread raiz well-well.”
Why Jesus Use Parabol
34Jesus tok all dis tins for parabol to di pipol. Evritin wey e tell dem, na parabol e use. 35E do am so dat wetin di profet tok, go happen:
“I go open my mout tok parabol,
I go tok evritin wey bi sekret since God kreate dis world.”
Jesus Esplain Di Parabol
36Den Jesus kon leave di pipol enter inside house. En disciples kon tell am, “Tell us wetin di grass parabol for farm mean.”
37Jesus ansa dem, “Pesin wey plant good seed na God Pikin; 38di farm na di world and di good seed na di kingdom pipol. Di grass na devil shidren 39and di enemy wey plant dem, na di devil. Di harvest na di last days and di harvest workers, na di angels for heaven.
40“Just as dem gada di grass burn dem for fire, na so e go bi for di last day. 41God Pikin go send en angels make dem go remove evritin inside en Kingdom wey dey make pipol sin and break God law. 42Dem go trow dem inside fire wey nor dey kwensh, where dem go kry and grind dia tit. 43Den, God pipol go shine like sun inside dia Papa Kingdom. Anybody wey get ear, make e hear!
Parabol About God Kingdom
44“God Kingdom bi like gold wey dem beri for field. One pesin wey si am, kon hide am. With happiness, e go sell evritin wey e get buy di land.
45“Again, God Kingdom bi like trada wey dey look for betta gold to buy. 46Wen e si one gold wey dear well-well, e kon go sell evritin wey e get buy am. 47Again, God Kingdom bi like net for sea wey katch difren-difren fish. 48Wen di net full, dem drag am komot from di wota kon sidan bigin put di good fish inside difren kontaina and trowey all di bad one. 49Na so e go bi for di day wen di world go end. Angels go kom separate evil pipol from di good ones 50and dem go trow evil pipol inside hell-fire, where dem go kry and grind dia tit.”
51Jesus ask dem, “Una undastand all dis tins?”
Dem kon ansa, “Yes.”
52Den Jesus kom tell dem, “Anybody wey dey tisha di law and e bi disciple for God Kingdom, go bi like pesin wey get house kon bring new and old tins kom out from inside di house.”
Dem Rijet Jesus For Nazaret
53Wen Jesus tok di parabol finish, e kon komot for der. 54Den e rish en village kon bigin tish di pipol for dia sinagog. Dem sopraiz well-well kon sey, “Where dis man from get dis kind sense and pawa wey e take dey do mirakle sef?” 55“Nor bi di karpenter pikin bi dis? Nor bi Mary bi en mama? James, Josef, Simon and Judas, nor bi dia broda e bi? 56Nor bi all en sistas dey stay here with us so? Na from where e for get all dis pawa?” 57So dem kon dey vex for am.
But Jesus tell dem, “Profet dey get respet for evriwhere, escept for en own village and among en family.”
58So Jesus nor do many mirakle for der, bikos dem nor bilive am.

MATIU 14
How John Di Baptist Die
1Dat time, Herod wey dey rule hear about Jesus, 2so e kon tell en savants, “Dis na John di Baptist wey wake-up from deat! Naim make am get pawa to do all dis mirakle.”
3Before dis time, Herod don arrest John put for prison, bikos John dey akuiz am sey, 4“E marry Herodias wey bi en broda Filip wife.” 5Herod kon get mind to kill John, but e dey fear di pipol, bikos dem bilive sey, John na profet.
6So, for Herod birtday, Herodias dota dance well-well kon make Herod happy. 7Sotey Herod promise sey e go gi-am anytin wey e ask for. 8Just as en mama tell am, di girl kon sey, “Make yu give mi John di Baptist head for tray.” 9Di tin pain di king well-well, but as e don promise and bikos of di pipol wey kom di party, e kon kommand make dem go kill John. 10So e send en sojas go kut John head for inside prison. 11Dem bring di head for tray kon give di girl and e karry am go give en mama. 12Den, John disciples kon karry en body go beri and dem kon go tell Jesus wetin happen.
Jesus Feed 5,000 Pipol
13Wen Jesus hear wetin happen, e komot der enter boat kon go where pipol nor dey. But wen pipol from difren-difren town hear where e go, dem kon follow am. 14As e kom down from di boat, e si plenty pipol, so e sorry for dem kon heal all di pipol wey nor well among dem.
15Wen evening rish, en disciples kom meet am sey, “Dis place na wildaness and day don dey dark. Make yu send dis pipol go find food buy for demsef inside di village.”
16Jesus ansa, “Dem nor nid to go, make una find sometin give dem chop.”
17Dem kon tell am, “Na only five bread and two fish wi get for here.”
18Jesus ansa dem again, “Make una bring di bread and fish kom.” 19Den e tell di pipol make dem sidan for di grass. E take di five bread and two fish face heaven kon tank God. Afta e don tank God, e share di bread give en disciples make dem give di pipol. 20All of dem chop beleful and wen dem gada di food wey remain, e rish twelf basket. 21Di pipol wey chop na about 5,000 men, even doh dem nor kount wimen and shidren join.
Jesus Waka On-top Wota
22Afta Jesus don send di pipol go dia house, e kon tell en disciples make dem enter boat cross go di oda side. 23Afta di pipol don go, Jesus kon klimb go mountin go pray. E stay der go rish evening. 24By dis time, di boat don go far from land. Strong wave kom dey karry di boat up-and-down bikos heavy breeze dey blow.
25For early morning, Jesus kon dey waka go meet en disciples on-top di wota. 26Wen di disciples si am dey waka on-top wota, fear katch dem. Dem kon dey shake dey shaut, “Na ghost o-o!”
27But Jesus tell dem, “Make una heart strong! Na mi, make una nor fear.”
28Naim Pita ansa, “Oga God, if na yu true-true, koll mi make I kom meet yu for di wota.”
29So, Jesus tell am, “Make yu kom!”
Pita komot from di boat kon dey waka on-top di wota go meet Jesus. 30But wen e si as di breeze strong rish, fear katch am and e kon bigin sink. So e shaut, “Oga God, save mi o-o!”
31At wons, Jesus stresh en hand katch am kon tell am, “Yor faith too small. Why yu dey doubt mi?”
32Wen di two of dem don enter di boat, di breeze kon stop. 33Den di oda disciples for di boat kon bow down for Jesus front woship am sey, “True-true, yu bi God Pikin.”
34Wen dem don cross di river go di oda side, dem kon land for Gennesaret. 35Wen di pipol for der know sey na Jesus, dem send message go all dia village, den dem kon bring all di pipol wey nor well kom meet am, 36dey beg am sey, “Make di pipol wey nor well tosh yor dress” and all of dem wey tosh am, kon well.

MATIU 15
Human being Tradishon
1Some Farisee pipol and law tishas kom meet Jesus for Jerusalem ask am, 2“Why yor disciples nor dey obey awa eldas tradishon? Dem nor dey wosh dia hand before dem chop.”
3Jesus ansa dem, “Why una nor dey obey God kommandment, na bikos una won keep una tradishon? 4God sey, ‘Respet yor papa and mama, anybody wey curse en papa or mama, dem must kill-am.’ 5But una sey, ‘If anybody tell en papa or mama, “Wetin I won give yu before, I don gi-am to God”, 6den e nor nid to respet en papa again.’ Bikos of una tradishon, una don make God word yeye. 7Una wey dey pritend! True-true, na una Profet Isaya tok about wen e sey,
8“ ‘Dis pipol dey praiz mi with dia mout,
but dia heart dey far from mi
9and di woship wey dem dey give mi,
dey yuzles, bikos dem dey tish tradishon wey human being get.’ ”
Wetin Dey Make Heart Dirty
10Den Jesus gada di pipol kon dey tish dem, “Make una listin so dat una go undastand. 11Nor bi wetin pesin chop dey make am dirty, but na wetin e tok from en mout.”
12Den di disciples kon meet am sey, “Yu know sey Farisee pipol dey vex, bikos of wetin yu tok?”
13Jesus ansa, “Any plant wey my Papa for heaven nor plant, dem go rut am trowey. 14Make una leave dem! Dem bi blind pipol wey dey show blind pipol road. If pesin wey blind dey show anoda blind pesin road, two of dem go fall inside gutta.”
15But Pita tell Jesus, “Tell us wetin yu mean.”
16Jesus ansa, “Afta evritin wey I don tok so, una nor still undastand? 17Una nor know sey anytin wey pesin chop enter belle, e go shit am kom out? 18But di tins wey dey kom out from pesin mout, dey kom from en heart and na dis tins dey make di pesin dirty. 19Na from pesin heart bad-bad tins dey kom out and na dis tins dey make dem kill; sleep with who dem nor marry; tif; lie and judge pesin for en back. 20Na all dis tins dey make pesin dirty, nor bi bikos pesin chop with en hand wey e nor wosh.”
Kanaan Woman Faith
21Jesus komot der kon go Tyre and Sidon aria. 22For der, one Kanaan woman kry kom meet am sey, “Oga God, David Pikin, make yu sorry for mi! My dota nor well, bikos demon dey trobol am!”
23But Jesus nor tok. So en disciples kon beg am, “Drive dis woman komot for here, bikos e dey disturb us.”
24Jesus kon tell di woman, “Na di sheep wey lost among Israel pipol, naim God send mi kom find.”
25Di woman knee down for en front kon dey beg am sey, “Oga God, make yu help mi!”
26Jesus tell am, “E nor good to give dog di bread wey shidren suppose to chop.”
27Den di woman ansa, “Yes Oga God. But di dog demsef dey chop di small-small bread wey dey fall from dia oga tabol.”
28So Jesus tell am, “Madam, yor faith big well-well! Make wetin yu dey find rish yor hand.” Dat same time, di pikin kon well.
Jesus Heal Many Pipol
29Jesus komot from der go Galilee wotaside. Den e klimb one mountin go sidan. 30Many pipol karry pipol wey nor fit waka, blind, paralaiz, dumb and odas wey get difren sickness kom en front and e heal all of dem. 31Di pipol kon sopraiz well-well wen dem si who nor fit tok, dey tok, who nor fit waka, dey waka, who blind before, dey si naw and all of dem kon praiz Israel pipol God.
Jesus Feed For Tazon Pipol
32Jesus koll en disciples kon tell dem, “I dey sorry for dis pipol bikos dem don dey here with mi for three days and dem nor get anytin to chop. I nor wont make dem go back with honga, so dat dem nor go faint for road.”
33Di disciples ansa, “As dis pipol plenty so, where wi go fit get food wey go rish dem chop for dis wildaness?”
34Jesus ask dem, “How many bread una get?”
Dem ansa, “Na seven bread and some small-small fish.”
35So, Jesus tell di pipol make dem sidan for groun, 36kon take di seven bread and di fish. Afta e don tank God, e divide di bread and fish give en disciples make dem share am for di pipol. 37Di pipol chop beleful and di food wey remain, full seven basket. 38Di men wey chop na 4,000, even doh dem nor kount wimen and shidren join dem. 39Afta Jesus don send di pipol go dia house, e kon enter boat go Magadan aria.

MATIU 16
Pipol Ask For Sign
1Di Farisee and Sadusi pipol kom test Jesus. Dem ask am make e show dem sign from heaven.
2But Jesus tell dem, “Wen evening rish, una go sey, ‘Di weda go good bikos di sky red,’ 3and for morning, una go sey, ‘Rain go fall bikos di sky red and dark.’ Una sabi use di sky know how weda go bi, but una nor fit know di signs about di time wey God tok for en word. 4Wiked and evil pipol for dis time dey ask for sign, but dem nor go get any one, escept Jonah sign.” Den Jesus kon waka leave dem.
Di Farisee And Sadusi Pipol Yist
5Wen di disciples cross go di oda side, dem forget to take bread follow body. 6Jesus kon tell dem, “Make una guide unasef against di Farisee and Sadusi pipol yist.”
7So dem kon dey tok among demsef sey, “Na bikos wi nor bring bread, naim make am dey tok like dis.”
8Wen Jesus know wetin dem dey tok, e kon tell dem, “Una faith small o-o! Wetin make una dey kworel with unasef sey una nor take bread follow body? 9So una neva still undastand? Una nor remember di five bread wey I take feed 5,000 men and how many basket una gada afta dem don chop finish? 10Or di seven bread for di 4,000 men and how many basket una gada afta dem don chop finish too? 11Why una nor undastand sey I nor dey tok to una about bread? But na make una for guide unasef against wetin di Farisee and Sadusi pipol dey tish!” 12Den di disciples kon know sey nor bi bikos of bread make am dey warn dem, but na bikos of di tins wey di Farisee and Sadusi pipol dey tish.
Pita Tok Who Jesus Bi
13Wen Jesus Christ rish Caesaria for Filippi aria, e kon ask en disciples, “Na who pipol sey Man Pikin bi?”
14Dem ansa, “Some pipol sey yu bi John di Baptist, odas sey yu bi Elijah and some dey sey na Jeremaya or one oda profet naim yu bi.”
15Jesus kon ask dem, “Who una sey I bi?”
16Simon Pita ansa, “Yu bi di Mezaya, God Pikin wey dey alive.”
17Den Jesus tell am, “God go bless yu, Simon, Jonah pikin, bikos na my Papa for heaven show yu dis tin, nor bi human being. 18And I tell yu, yu bi Pita, wey mean rock and on-top dis rock, I go build my church and di gate for hell nor go fit skata am. 19I go give yu heaven key, so dat anytin wey yor prayer tie for eart, dem go tie am for heaven and anytin wey yor prayer luz for dis eart, dem go luz am for heaven.” 20Den Jesus kommand en disciples make dem nor tell anybody sey, na-im bi di Mezaya.
Jesus Tok About En Deat And Resureshon
21From dat time go, Jesus kon dey tell en disciples sey, e go must enter Jerusalem where di eldas, priest oga dem and di law tishas go sofa and kill-am, but for di third day, e go wake-up.
22So Pita take Jesus go one korna kon tell am, “Oga God! God forbid! Dis kind tin nor go ever happen to yu!”
23But Jesus turn face Pita kon sey, “Satan, komot for my front! Yu bi stone wey block road, bikos yor mind nor dey for wetin God wont, but na wetin man wont.”
24Den Jesus tell en disciples, “If anybody won follow mi, e must deny ensef, karry en cross and follow mi. 25Anybody wey won save en life, go luz am, but anybody wey luz en life bikos of mi, go gain am. 26Wetin pesin go gain, if di whole world bi en own, but e luz en soul? Or wetin pesin go fit give take pay for en soul? 27God Pikin and en angels go kom inside en Papa glory, den e go reward evribody akordin to dia work. 28I tell una true word, some of una dey here wey nor go die, before God Pikin go kom back with en kingdom.”

MATIU 17
Jesus Body Shange
1Afta six days, Jesus take Pita, James and John (wey bi James broda), go on-top one high mountin. 2Jesus body kon shange. En face kon dey shine like sun and en dress kon white. 3At wons Moses and Elijah kon appear dey tok to Jesus.
4So Pita kon tell Jesus, “Oga God, e good make wi stay here. If yu like, I go build three tent: one for yu, one for Moses and one for Elijah.”
5As e still dey tok, one brite kloud kon kover dem and one vois kon sey, “Dis na my Pikin wey I love. Make una listin to am!”
6Wen di disciples hear di vois, dem fear kon fall face groun. 7But Jesus tosh dem kon sey, “Stand up! Make una nor fear.” 8Wen dem look up, di only pesin wey dem si, na Jesus.
9As dem dey kom down from di mountin, Jesus warn dem sey, “Make una nor tell anybody dis vishon wey una si until God go wake Man Pikin from deat.”
10Di disciples ask am, “Why di law tishas dey tish sey na Elijah go first kom?”
11Jesus ansa, “Na true sey Elijah go first kom and e go ripair evritin. 12And I tell una sey, dat Elijah don kom, but pipol nor know am, instead dem do am as dem like. Na so too, God Pikin go sofa for dia hand.” 13Den di disciples kon know sey e dey tell dem about John di Baptist.
Di Disciples Nor Fit Heal Pipol
14Wen Jesus and en disciples meet di pipol, one man kon knee down for Jesus front 15beg am sey, “Oga God, make yu sorry for my son, bikos e nor well and many times, di sickness dey sofa and trow am inside fire and wota. 16I bring am kom meet yor disciples, but dem nor fit heal am.”
17Jesus kon ansa, “Una wey nor get faith and wey nor know wetin to do! How long I go dey with una? How long I go bear with una? Make una bring di boy kom here.” 18Den Jesus kommand di demon komot from di boy body and at wons, di boy kon well.
19Wen only di disciples dey with Jesus, dem kon ask am, “Why wi nor fit drive di demon komot from di boy body?”
20Jesus ansa dem, “Na bikos una faith too small and I tell una true word, ‘If una get faith wey small like mustard seed, una go tell dis mountin, “Make yu move from here go yonda” and e go move and nor-tin go hard una to do.’ 21Dis kind demon nor go gri komot from pesin body escept na with fasting and prayer.”
Jesus Tok About En Deat And Resureshon Again
22Wen dem enter Galilee, Jesus kon tell dem, “Somebody go sell Man Pikin give wiked pipol. 23Dem go kill-am and for di third day, God go wake am up.” But di disciples nor happy, bikos of wetin Jesus tok.
Di Temple
24Wen Jesus and en disciples rish Kapanaum, di pipol wey dey kollect tax for di temple kom meet Pita, ask am sey, “Yor oga dey pay Temple tax?”
25Pita ansa, “Yes.”
As Pita enter di house, Jesus kon ask am, “Wetin yu tink, Simon? Who dey pay tax give kings for dis world? Na pipol for di kountry or strenjas?”
26Pita ansa, “Na strenjas dey pay tax.”
So Jesus kon tell am, “Den dia own kountry pipol dey free, 27but make dem nor for kause trobol, make yu go trow hook for river. Di first fish wey yu go katch, wen yu open en mout, yu go si money for inside, den make yu take di money pay di tax for mi and una.”

MATIU 18
Who Big Pass For God Kingdom
1Dat time, di disciples kon ask Jesus, “Na who big pass for God Kingdom?”
2Jesus kon koll one pikin stand for dia front, 3den e ansa, “I tell una true word, unless una bi like small pikin, una nor go fit enter God Kingdom! 4Anybody wey bring ensef down like dis small pikin, naim big pass for God Kingdom.
5“Anybody wey welkom one pikin like dis one for my name, welkom mi. 6But if pesin make one of dis small shidren wey bilive mi kommit sin, e betta make dem tie grindin stone for en neck, make e for sink inside river.
7“Wahala dey for dis world, bikos of di sin wey pipol dey kommit! Na true sey trobol must kom, but e go bad for di pesin wey go kause di trobol. 8If yor hand or leg dey make yu sin, make yu kut am trowey. E betta make yu enter God Kingdom without hand or leg, dan sey God trow yu inside fire wey nor dey kwensh. 9If yor eye dey make yu sin, make yu pul am trowey. E betta make yu enter God Kingdom with one eye, down sey God trow yu enter hell-fire with two eyes.”
Sheep Wey Lost
10“Make sure sey una nor porshu any of dis small shidren komot. I tell una di trut, dia angels dey my Papa front for heaven evritime. 11Bikos Man Pikin kon save pipol wey lost.
12“Wetin yu tink? If pesin get hundred sheep and one waka lost, e nor go leave di ninty-nine for di bush go find di one wey lost? 13I tell una true word, wen e si am, e go happy for dat one pass di ninty-nine wey nor lost. 14Na like dis too yor Papa for heaven nor wont make any of en shidren lost.”
Christian Brodas And Sistas
15“If yor broda do yu bad, make yu go tell am wetin e do. If e asept wetin yu tell am, yu don win yor broda back bi dat. 16But if e nor asept wetin yu tok, take one or two pipol follow body go meet am, bikos matter wey two or three pipol tok put, naim betta pass. 17If e nor asept wetin dem tok, make yu tell di church leaders. If e nor gri listin to wetin di church leaders tok, den make una trit am like sina or tax kollector.
18“I tell una true word, anytin wey una take prayer tie for eart, God go tie am for heaven and anytin wey una take prayer luz for eart, God go luz am for heaven.
19“Again, I tell una true word, if two of una for dis world gri and pray for anytin, my Papa for heaven go do am for una. 20Anywhere two or three pipol gada for my name, I go dey der with dem.”
How To Take Forgive
21Den Pita kon ask Jesus, “Oga God, how many times I go forgive my broda wey do mi bad? Na seven times?”
22Jesus ansa am, “Nor bi only seven times I tell yu, but na four hundred and ninty times!”
Di Savant Wey Nor Agri Forgive
23“God Kingdom bi like wen one king wey won know how en savants dey manage en business. 24As di king dey shek di akkount, dem kon bring one savant wey dey whole 10,000 koins kom. 25Bikos e nor fit pay wetin e whole, di king kon orda make dem sell di man, en wife, en shidren and evritin wey e get, take pay di debt.
26“So, di savant fall for di king front dey beg, ‘Oga God, make yu dey patient with mi, I go pay yu evritin.’ 27Di king sorry for di savant kon release am sey make e nor pay again.
28“Afta, di same savant kon si anoda savant wey dey hold am hundred silva koins. E seize am for troat nearly kill-am kon tell am, ‘Make yu pay mi my money.’
29“Di savant wey e seize for troat kon fall for groun dey beg am, ‘Make yu dey patient with mi, I go pay yu yor money.’
30“But e nor gri. Instead e karry am go put for prison, until e go pay wetin e whole. 31Wen di oda savants si wetin happen, dem nor happy at-all, so dem kon go tell di king evritin wey happen.
32“So di king koll di first savant kon tell am, ‘Yu wiked savant! I forgive yu di big debt wey yu whole mi, bikos yu beg! 33Wetin make yu nor sorry for anoda savant like yu, just as I sorry for yu?’ 34With vexnashon, di king kon give di savant to soja make dem sofa am well-well, until e pay evritin wey e dey whole.
35“So, na like dis too my Papa for heaven go do una, if una nor forgive una brodas from una heart.”

MATIU 19
Divorce
1Wen Jesus tok finish, e kon komot from Galilee go Judea aria for di oda side for Jordan River. 2Plenty pipol follow am and e heal all of dem.
3Some Farisee pipol kom test and ask am sey, “E dey rite for man to drive en wife at-all?”
4Jesus ansa, “Yu neva read am from di biginnin sey na man and woman God make 5and bikos of dat, ‘Man go leave en papa and mama go join en wife and di two of dem go kon bi one?’ 6Dem nor bi two again, but one. So, wetin God don join togeda, make nobody skata am.”
7Di Farisee pipol ask am again, “Wetin make Moses sey make wi drive awa wife?”
8Jesus ansa, “Moses sey make una drive una wife, bikos una heart dey wiked, but nor bi so God plan am from biginnin. 9Naw I tell una, anybody wey drive en wife, wey nor bi sey e sleep with anoda man, but kon marry anoda woman, don kommit adultery.”
10Di disciples kon tell Jesus, “If na so husband and wife matter bi, e betta make pesin nor marry at-all?”
11Jesus ansa dem, “Nor bi evribody go fit asept dis word, but na only di pipol wey God give di pawa. 12Many men nor fit sleep with woman, bikos na so dem born dem, some na human being do dem like dat, but odas na bikos of God Kingdom. Anybody wey fit asept wetin I tok, make e take am like dat.”
Jesus And Small Shidren
13Some pipol bring shidren kon meet Jesus make e put hand for dia head pray for dem. But di disciples kon bigin kworel with di pipol wey bring di shidren.
14But Jesus tell di disciples, “Make una leave di small shidren make dem kom meet mi, nor stop dem, bikos na dem get God Kingdom.” 15So e put en hand for dia head, bless dem, den e waka komot der.
Di Yong Man Wey Get Money
16One man kom meet Jesus, ask am, “Tisha, wish good tin I go do make I for fit enter God Kingdom?”
17Jesus ansa am, “Why yu dey ask mi about wetin good? Na only God good. So if yu wont enter heaven, make yu keep God kommandments.”
18Di man kon ask, “Wish one for di kommandment?”
Jesus ansa, “Make yu nor kill, nor sleep with pesin wey nor bi yor wife, nor tif, nor tok wetin yor eye nor si, 19respet yor papa and mama and make yu love yor neighbour as yu love yorsef.”
20Di yong man ansa, “I dey obey all dis law with my heart. Wetin still remain wey I go do?”
21Jesus tell am, “If yu won dey pafet, go sell evritin wey yu get, den give di money to poor pipol and yu go get betta tins for heaven. Wen yu don do wetin I tok, den make yu kom follow mi.”
22Wen di yong man hear wetin Jesus tok, e vex waka komot, bikos e get money well-well.
23Den Jesus tell en disciples, “I tell una true word, e go hard for pesin wey get money well-well to enter God Kingdom! 24Again, I dey tok sey, e go eazy for kamel to pass thru nidol whole, dan for pesin wey get money well-well to enter God Kingdom.”
25Di disciples sopraiz wen dem hear dis tins and dem kon ask, “Den who go fit dey save?”
26Jesus look dem kon ansa, “E nor possibol for human being, but evritin dey possibol with God.”
27Den Pita kon tell Jesus, “Look, wi don leave evritin wey wi get kon follow yu! Wetin dey for us naw?”
28Jesus ansa am, “I tell yu true word, for dat time wen evritin go dey new, Man Pikin go sidan for en throne wey get glory and una wey dey follow mi, go sidan for twelf thrones, dey judge di twelf tribes wey dey Israel. 29And anybody wey leave en house, brodas, sistas, papa or mama and land bikos of mi, go get am back hundred times and e go get life wey nor dey end. 30So many pipol wey bi first naw, go bi last and doz wey bi last, go bi first.”

MATIU 20
Workers For God Farm
1“God Kingdom bi like wen pesin komot for early morning go hire pipol wey go work for en farm. 2Afta en and di workers don gri how mush dem go get for dia work, e kon send dem go work for en farm.
3“Wen nine oklok rish for morning, e kon si pipol wey nor get work stand for market. 4E kon tell dem, ‘Make una go work for my farm, I go pay una well.’ 5So dem kon go. Wen e go out around twelf and three oklok for aftanoon, e still tell oda pipol make dem go work for di farm. 6Wen five oklok for evening don nearly rish, e si some pipol wey nor get work and e ask dem, ‘Why una nor dey work and today don nearly finish?’
7“Dem ansa am, ‘Na bikos nobody hire us.’
“E kon tell dem, ‘Make una enter my farm go work.’
8“Wen evening rish, di pesin wey get di farm kon tell en managa, ‘Koll di workers make yu pay dem, start from di last pipol wey I hire.
9“Pipol wey dem hire for five oklok, kollect full day salari. 10And wen di pipol wey dem first hire waka kom, dem tink sey di oga go pay dem pass like dat. But dem get di same amount. 11Wen di first pipol kollect dia money, dem bigin komplain to di farm owner, 12‘Dis last pipol work for only one hour and wi work for di whole day inside hot sun, but yu pay all of us di same amount.’
13“Di farm owner ansa one of dem, ‘My friend, I nor do yu bad. Nor bi wetin wi gri, dem pay yu?’ 14‘Make yu take yor money dey go. I like give dis last pipol di same amount wey I give yu. 15Abi I nor fit use wetin bi my own as I like? Or yu dey jealous bikos I dey do good tin?’
16“So, di pesin wey bi last, go bi first and di first, go bi last.”
Jesus Tok About En Deat again
17As Jesus dey go Jerusalem, e take en twelf disciples go one korna kon tok to dem. 18“Make una look, wi dey go Jerusalem and dem go sell Man Pikin give di priest oga dem and di law tishas. Dem go sey make dem kill-am 19and dem go gi-am to Gentile pipol make dem laf and flog am well-well, den dem go nail am for cross. But for di third day, God go wake am up.”
Wetin James and John Ask For
20Den Zebedee wife with en shidren, James and John kom meet Jesus. Dia mama kon knee down dey beg Jesus.
21Jesus kon ask am, “Wetin yu wont?”
Di woman ansa, “Make yu allow dis my two boys sidan for yor kingdom, one for yor rite side and di oda for yor left.”
22Jesus ask dem again, “Una know wetin una dey ask for so? Una go fit drink from di cup wey I won drink from?”
Dem ansa, “Yes! Wi go fit.”
23Jesus kon tell dem, “Na true sey una go fit drink from my cup, but e nor dey my hand to choose who go sidan for my rite and left, but na for doz wey my Papa choose.”
24So wen di oda ten disciples hear dis matter, dem kon dey vex with di two brodas. 25But Jesus koll and tell dem, “Una know sey Gentile pipol oga and pipol for big pozishon dey kontrol and opress dia pipol. 26Make e nor bi like dat among una! Instead, anybody wey won bi oga among una, must serve di rest pipol 27and anybody wey wont bi first among una, must bi savant to di odas, 28just as Man Pikin nor kom make pipol serve am, but make e for serve and give en life to save many pipol.”
Blind Men Bigin Si
29As Jesus and en disciples dey komot from Jeriko, many pipol kon dey follow dem. 30Two men wey blind sidan for di road korna. Wen dem hear sey Jesus dey pass, dem kon bigin shaut, “David Pikin, make yu sorry for us!”
31Pipol kon dey shaut for dem make dem kwayet. But dem kon dey shaut more-more, “David Pikin, make yu sorry for us.”
32Jesus kon stop, koll and ask dem, “Wetin una wont make I do for una?”
33Dem ansa, “Oga God, make awa eye open again.”
34Jesus sorry for dem, so e tosh dia eye. At wons, dem bigin si and dem kon follow Jesus.

MATIU 21
Jesus Enter Jerusalem As King
1As Jesus and en disciples near Jerusalem, dem kom rish Betpage for Mount Olives, so Jesus send two disciples 2kon tell dem, “Make una go di village wey dey una front. Una go si one donkey and en pikin wey dem tie for der. Make una luz and bring dem kom meet mi. 3If anybody ask, ‘Why una dey luz di donkey dem?’ Make una ansa, ‘Di oga nid dem and e go bring dem kom back naw-naw.’ ”
4Dis tin happen so dat wetin di profet tok, go bi true:
5“Tell Zion pipol,
‘Si! Una king dey kom meet una,
e honbol ensef
kon sidan on-top donkey.’ ”
6Di disciples kon go do as Jesus tell dem. 7Dem bring di donkey kon put dia klot make Jesus for sidan on-top. 8Many pipol spread dia klot for road. Odas kut palm leaf kon spread dem for road too. 9Pipol wey dey go for Jesus front and dem wey dey follow am for back kon dey shaut,
“Praiz David Pikin!
Di pesin wey kom with God name, God go bless am!
Make wi praiz God wey dey heaven!”
10As Jesus enter Jerusalem, di town skata and pipol kon dey ask, “Who bi dis?”
11Pipol wey dey follow Jesus kon sey, “Dis na Jesus, di profet from Nazaret wey dey Galilee.”
Jesus Klean Di Temple
12Den Jesus enter di temple aria kon drive all di pipol wey dey buy and sell inside di temple, e skata di tabol and chair wey di pipol dey take shange money and sell dove. 13Jesus kon tell dem, “God word sey, ‘Dem go koll my house, “Prayer House” ’, but una don turn am to where tif dey hide put!”
14Jesus heal pipol wey blind and doz wey nor fit waka inside di temple yard. 15But wen di priest oga dem and di law tishas si di wonderful tins wey Jesus dey do and hear shidren dey shaut, “Praiz, David Pikin” for inside di temple, dem kon dey vex.
16So di priest oga dem and di tishas kon ask Jesus, “Yu dey hear wetin dem dey tok?”
Jesus ansa dem, “Yes! Una neva read sey,
“ ‘Na shidren and small pikin wey dey suck breast
go praiz God?’ ”
17Jesus kon leave dem go Betany kon stay der till day break.
Jesus Curse Di Fig Tree
18For early morning, as Jesus dey go back to di town, e kon dey hongry. 19E si one fig tree for road kon waka go where e dey, but e nor si anytin plok, bikos na only leaf di tree get. So e kon tell di tree, “Yu nor go ever bear fruit again!” At wons, di fig tree kon bigin die.
20Wen di disciples si wetin happen, dem sopraiz kon sey, “Wetin make dis fig tree kwik die like dis?”
21Jesus ansa dem, “I tell una true word, if una get faith and una nor dey doubt, una nor go only do wetin happen to dis fig tree, but if una tell dis mountin, ‘Make yu move go inside di sea, e go-go.’ 22If una bilive, una go get anytin wey una ask for, wen una pray.”
Jesus Pawa
23Afta Jesus enter di temple, di priest oga dem and di eldas kon ask am wen e dey tish sey, “Na wish pawa yu take dey do all dis tins and who give yu di pawa?”
24Jesus ansa dem, “I won ask una one kweshon. If una ansa mi, den misef go tell una wish pawa I take dey do dis tins. 25Where John baptizim from kom? Na from heaven or pipol?”
Dem kon dey tok about di matter among demsef sey, “If wi sey, ‘Na from heaven,’ E go sey, ‘Den why una nor bilive am?’ 26But if wi sey, ‘Na from pipol,’ wi dey fear di pipol, bikos dem bilive sey na profet John bi.”
27So dem ansa Jesus, “Wi nor know.”
Jesus kon tell dem, “Misef nor go tell una wish pawa I take dey do all dis tins.”
Two Pikin Parabol
28“Wetin una tink? One man get two boys. E tell one, ‘My pikin, go work for my farm today.’
29“Di boy ansa, ‘I nor go-go.’ But afta, e shange en mind kon go.
30“Di papa kon tell di oda boy di same tin. Dis one kon ansa, ‘I go-go sir,’ but e nor go.
31“Wish of di two shidren do wetin dia papa wont?”
Dem ansa, “Na di first one.”
Jesus kon tell dem, “I tell una true word, tax kollectors and ashawo dem go first una enter God Kingdom! 32John di Baptist kom show una di true road and una nor bilive am. But tax kollectors and ashawo dem bilive am. Even wen una si all dis tins wey I do, una still nor shange una mind kon bilive God.”
Tenants Parabol
33“Make una hear anoda parabol: One man plant vine for en farm, fence am round, dig pit where dem go for press di fruit wey dem go take make wine and build where sekurity go stay. Den e rent di farm give farmers kon travel go far place. 34Wen harvest time rish, e send en savants go meet di farmers make dem gi-am en own share.
35“But di farmers seize di savants, beat one, kill one and stone di oda one. 36Den di man kon send some oda savants wey plenty pass di first ones go meet di farmers and dem do di same tin to dem. 37At last, e send en own pikin go, dey tink sey, ‘May bi dem go respet my pikin.’
38“But wen di farmers si di boy, dem kon tell each oda, ‘Di landlord pikin wey go inherit en papa propaty afta e don die, na-im dey kom so. Make wi kill-am and kollect wetin go bi en own.’ 39So dem seize am, trow am komot from di farm kon kill-am.
40“Wen di man wey get di farm go kom, ‘Wetin una tink sey e go do doz farmers?’ ”
41Dem ansa Jesus, “E go distroy doz evil pipol! Den e go hire di farm give oda farmers wey go gi-am wetin bi en own, wen harvest time rish.”
42Jesus kon tell dem, “Una neva read God word wey sey:
“ ‘Di stone wey di builders rijet
don bikom di pila?
Dis na God work
and e dey wonderful for awa eye.’
43“Na dis make mi tell una sey, ‘Dem go take God Kingdom from una and dem go gi-am to pipol wey go bear di kind fruit wey E wont.’ 44Di pesin wey fall for dis stone go skata and di pesin wey dis stone go fall on-top, go grind to powder.
45“Wen di priest oga dem and di Farisee pipol hear Jesus parabols, dem kon know sey e dey tok about dem. 46So dem kon dey try to arrest Jesus, but dem dey fear, bikos di pipol bilive sey na profet e bi.”

MATIU 22
Di Marriage Feast
1Jesus kon tok to dem again for parabol sey: 2“God Kingdom bi like wen one king do marriage for en son. 3E send en savant go koll di pipol wey dem invite kom di party, but dem nor gri kom.
4“Den e send oda savants sey, ‘Make una go tell di pipol wey wi invite sey, “Si! Di party go soon start. I don kill big melu and oda animals and evritin don ready, so make una kom for di marriage.” ’
5“But di pipol nor gri listin to wetin di savants tok, instead one go en farm and di oda kon go do en business. 6Di oda one seize di savants, beat dem anyhow and kill some. 7Di king vex well-well kon send en sojas make dem go kill di pipol wey kill en savants and make dem burn evritin for dia town.
8“Den e kon tell en savants. ‘Di marriage don start,’ di pipol wey I invite before, nor bi di pipol wey suppose kom. 9So make una go di strits and invite evribody wey una si kom di party. 10So di savants go di strits kon gada all di pipol wey dem si, both bad and good, kom di marriage and di hall kon full.
11“Wen di king si di pipol wey kom di party, e kon si one man wey nor wear marriage klot. 12So di king ask am, ‘My friend, how yu take enter here wen yu nor wear marriage klot?’ But di man nor fit ansa am.
13“Den di king tell en savants, ‘Make una tie en hand and leg trow am outside for darkness, where e go kry and grind en tit.’
14“Na only few pipol God choose from di many wey e koll.”
To Pay Tax Give Caesar
15Den di Farisee pipol komot go plan how dem go take katch Jesus with wetin e go tok. 16So dem kon send dia disciples, with some pipol wey dey support Herod, go meet Jesus sey, “Tisha, wi know sey yu dey tok trut well-well and yu dey tish wetin God wont. Yu nor dey favor anybody, bikos yu nor dey play wayo. 17Wetin yu tink? E good make wi pay tax give Caesar?”
18But Jesus know dia wiked plan, so e kon tell dem, “Una wey dey pritend! Why una one set trap for mi? 19Make una show mi di money wey una dey take pay tax.” So dem bring di money kom. 20Jesus ask dem, “Wish pesin face and name dem stamp put for di money?”
21Dem ansa, “Na Caesar own.”
Jesus kon tell dem, “Den, make una give Caesar wetin bi Caesar own and give God, wetin bi God own.”
22So wen dem hear wetin e tok, dem kon waka leave am.
Marriage And Resureshon
23For di same day, di Sadusi pipol (wey bilive sey resureshon nor dey), kom meet and ask Jesus, 24“Tisha, Moses tok sey, ‘If man wey nor get pikin die, en broda must marry en wife, so dat e go fit born pikin for en broda wey don die.’ 25Yu si, e get seven brodas wey dey stay here with us. Di first one marry, leta e kon die, since e nor get pikin, en broda kon marry en wife. 26Di same tin happen to di sekond broda and di third one, go rish di nomba seven. 27At last, di woman kon die too. 28Wen pipol wey don die go kom back to life, wish pesin wife di woman go bi out of di seven brodas wey marry am?”
29Jesus ansa dem, “Una dey make mistake, bikos una nor know God word and en pawa. 30For resureshon day, pipol nor dey marry or give woman out for marriage, bikos dem go bi like angel for heaven. 31Koncerning weda pesin wey don die go kom back to life, una neva read wetin God tell una? 32God sey, ‘I bi Abraham, Isaak and Jakob God. I nor bi God for pipol wey don die, but I bi God for pipol wey dey alive!’ ”
33Wen di pipol hear as Jesus dey tok, dem sopraiz for wetin e dey tish.
Di Kommandment Wey Big Pass
34Wen di Farisee pipol hear sey Jesus don make di Sadusi pipol kwayet, dem kon gada. 35One of dem wey bi law tish kon ask Jesus one kweshon to take try am.
36“Tisha, wish kommandment big pass?” 37Jesus ansa, “Make pesin love God with all en heart, with all en soul and with all en mind. 38Na dis bi di first kommandment and naim big pass. 39Di sekond one bi like di first one: ‘Make pesin love en neighbour as e love ensef.’ 40Na dis two kommandments, Moses Law and wetin di profets tish, dey follow.”
Di Mezaya: David Pikin And God
41As di Farisee pipol gada, Jesus kon ask dem one kweshon. 42“Wetin una tink about Christ, wey bi di Mezaya? Wish pesin pikin e bi?”
Dem kon ansa, “Na David Pikin.”
43Jesus ask dem again, “Den, how kom David koll am, ‘Oga God’, thru God Spirit, wen e sey,
44“Di OGA tell my Oga God sey,
‘Sidan for my rite hand,
until I go put all yor enemies
under yor leg.’
45If David koll am, ‘Oga God,’ den, how e kom take bi David pikin?” 46So nobody fit ansa Jesus and from dat day go, nobody try to ask am kweshon again.

MATIU 23
Seven Trobol
1Jesus kon tell di pipol and en disciples sey, 2“Na di law tishas and Farisee pipol dey tok wetin Moses Law mean. 3So make una listin and do wetin dem dey tell una. But nor do wetin dem dey do, bikos dem nor dey do wetin dem dey tish. 4Dem dey put heavy load for pipol shoulder and dem nor ready to help dem.
5“All wetin dem dey do, na make pipol for si dem. Dem dey tie tins wey dem rite God word put for dia fore head and hand, so dat pipol go si dem. 6Dem like betta place for party and betta chair for inside sinagog. 7Dem like make pipol dey greet dem with respet for market and make pipol dey koll dem, ‘Tisha.’
8“Nor let anybody koll yu ‘Tisha,’ bikos na only one tisha una get and all of una na brodas. 9Make una nor koll anybody for dis world ‘Papa’, bikos na only one real Papa una get and e dey for heaven. 10Make yu nor let pipol koll yu ‘Leader’, bikos na only one leader una get and na-im bi Christ. 11Di pesin wey big pass among una, go bi una savant. 12Anybody wey dey karry body up, God go bring am down and anybody wey nor dey karry body up, God go raiz am up.
13“But e go bad for una wey dey tish di law and una Farisee pipol, una wey dey pritend! Una klose door make pipol nor for fit enter God Kingdom! Unasef nor won enter and una nor won make odas enter. 14E go bad for una wey dey tish di law and una Farisee pipol, una wey dey pritend! Una dey use long prayer shit wimen wey dia husband don die, bikos of dis, God go ponish una well-well.”
15“E go bad for una wey dey tish di law and una Farisee pipol, una wey dey pritend! Una dey travel go evriwhere just to win one pesin kon meet God and afta una don win am, una go kon make am bad well-well like devil pikin, pass as una bi!
16“E go bad for una, leaders wey blind, una sey, ‘Anybody wey take di temple swear, nor-tin go do am. But if e take di gold for Temple swear, curse go dey for en head.’ 17Una bi fool wey blind! Wish one big pass, na di gold or di temple wey make di gold holy? 18Una dey tish sey, ‘Anybody wey take di altar swear, nor-tin go do am, but if pesin take wetin dey for di altar swear, e must do wetin e tok.’ 19Una blind o-o! Wish one big pass, na di gift or di altar wey make di gift holy? 20So, anybody wey take di altar swear, na both di altar and evritin wey dey inside, e take swear. 21And anybody wey take di temple swear, na both di temple and God wey dey stay inside, e take swear. 22Anybody wey take heaven swear, na both God throne and di Pesin wey sidan put, e take swear.
23“E go bad for una wey dey tish di law and una Farisee pipol, una wey dey pritend! Una dey give one out of evry ten tins wey una get, but una nor dey do di important tin wey di law tok, wey bi to give korrect judgement, to trit pipol well and to do wetin dey good! Una suppose to dey do dis tins join di oda one. 24Una wey bi oga wey blind! Una dey remove fly from una drink, but una dey swallow melu!
25“E go bad for una wey dey tish di law and una Farisee pipol, una wey dey pritend! Una dey wosh cup and plate body make dem for klean, but bad belle and long-trot full inside una. 26Una Farisee pipol wey blind! Make una first wosh inside di cup, den di outside go klean too!
27“E go bad for una wey dey tish di law and una Farisee pipol, una wey dey pritend! Una bi like grave wey fine for outside, but di pesin body for inside, don rotin. 28Na so e bi with una too, for outside, una bi like good pipol, but for inside, na wayo and sin full una life.
29“E go bad for una wey dey tish di law and una Farisee pipol, una wey dey pritend! Una build grave for di profet wey don die kon dekorate koffin for pipol wey fear God. 30And una sey, ‘If to sey wi dey alive for awa grand-grand papa time, wi nor for help dem wen dem dey kill di profets.’ 31So na una grand-grand papa dem kill di profets. 32Make una go finish di work wey una grand-grand papa dem start!
33“Una bi snake! Wiked snake shidren! How una go take eskape hell? 34I go send profets, wise pipol and law tishas kom meet una and una go kill and nail some for cross, flog some inside una sinagog, den porshu di odas from one town go anoda. 35So all God pipol blood wey una kill for dis world, go dey una head. From Abel blood go rish Zekaraya wey bi Barakaya pikin, wey una kill for inside di temple. 36I tell una true word, pipol for dis generashon go sofa di ponishment for dis tins wey una do!”
God Go Judge Israel
37“O! Jerusalem pipol, O! Jerusalem pipol! Una wey kill di profets and stone di pipol wey God send kom meet una! I don dey try to gada una shidren as fawol dey gada en shidren under am, but una nor let mi do am. 38Si, from today go, una go skata and una house go empty. 39Make una know sey, una nor go si mi again until una go sey, ‘Make God bless di pesin wey kom with God name!’ ”

MATIU 24
Dem Distroy Di Temple
1As Jesus dey komot from di temple, en disciples kon show am how di temple building bi. 2Jesus kon tell dem, “Una dey si all dis tins? I tell una true word, wen di time rish, one block nor go dey on-top anoda one, bikos di building go skata finish!”
Sign For End Time
3As Jesus sidan for Mount Olives, en disciples kom meet am for korna ask am, “Make yu tell us wen dis tins go happen? How wi go take know sey di time wen yu go kom, don rish?”
4Jesus ansa dem, “Make una shine una eye, so dat nobody go fit deceive una. 5Many pipol go kom with my name dey sey, ‘I bi Christ wey bi di Mezaya’ and dem go deceive many pipol. 6Una go dey hear rumor sey war dey happen for difren place. Make una nor fear, bikos e must happen, but di time wey I go kom, neva rish. 7One kountry go fight with anoda kountry and one kingdom go fight with anoda kingdom. Honga go dey evriwhere and eartkweke go happen for difren place. 8Wen dis tins go dey happen, e go bi like wen belle dey pain woman wey won born.”
Di Disciples Go Sofa
9“Dem go karry una wey bi my disciples give pipol wey go sofa and kill una. Bikos of mi, pipol for difren town wey nor know God, go hate una. 10Many pipol nor go gri follow mi again and dem go dey lie and hate each oda. 11Many wayo profets go kom and dem go deceive many pipol. 12Bikos pipol nor go obey God law, di love wey many pipol get for God, nor go strong again. 13But God go save di pesin wey go bear go rish end. 14Before di world go end, my pipol go prish about God Kingdom go rish evriwhere.”
Bad Tins Go Happen
15“As Profet Daniel tok, ‘Bad tins go happen for di Holy Place, inside di temple’ (Anybody wey hear dis word, make e undastand wetin e mean). 16Pipol for Judea go run go on-top mountin. 17Pesin wey dey on-top roof, make e nor kom down kon take anytin from en house 18and pesin wey dey farm, make e nor go back to en house go take en klot. 19For dis time, e go hard well-well for wimen wey get belle and doz wey get small pikin for hand. 20Make una pray sey, e nor go bi for Sabat Day or Rainin Sizin naim all dis tins go happen, 21bikos for dat time, di sofa wey go dey, go strong pass any sofa wey don happen since wen God kreate di world kom rish naw and dis kind sofa, nor go dey again. 22And if God nor reduce di days wen dis tins go happen, evribody go die finish. But bikos of di pipol wey God choose, e go reduce di days. 23So if anybody kon tell una sey, ‘Look o-o, Christ dey here or e dey der!’ Make una nor bilive am. 24Lie-lie messiahs and profets go kom do big-big mirakles take deceive pipol. If e possibol sef, dem go deceive pipol wey God choose. 25Make una remember wetin I dey tell una so, before dem go happen.
26“So if anybody tell una sey, ‘Look, Christ dey inside bush,’ make una nor go, or ‘Look, e dey inside house,’ make una nor bilive. 27Just as tonda lite dey kom from east go west, na so e go bi wen Man Pikin go kom. 28Bikos na where dead body dey, na der vultures dey gada put.”
Man Pikin Go Kom
29“Afta di wahala wey go happen for dat time,
“Di sun go kon dark
and di moon nor go shine;
stars go fall from heaven
and heaven go dey shake.
30“Den Man Pikin sign go appear for heaven and all di tribes for dis world, go kry. Dem go si God Pikin dey kom from inside di kloud for heaven with pawa and betta glory. 31God go send en angels go blow loud trumpet and dem go gada di pipol wey E choose from evriwhere for di world.”
Fig Tree Parabol
32“Make una hear di fig tree parabol: Anytime en branches dey bring leaf kom out, pipol go know sey dry sizin don near. 33So wen una si all dis tins dey happen, make una know sey di time don rish and e dey near una door-mot. 34I tell una true word, di pipol wey dey di world for dis time, nor go die finish before all dis tins go happen. 35Heaven and eart go vanish, but my word go still dey.
Make Yu Ready!
36“Nobody know dat day or di time, even di angels for heaven nor know am, escept my Papa. 37Just like e happen for Noah time, na so Man Pikin go take kom. 38For Noah time, before di flood kom, pipol dey chop and drink, dey marry and dey give dia pikin out for marriage, until di day wen Noah enter di ark. 39Dem nor know wetin dey happen until wota kom karry dem go. Na like dat e go bi wen Man Pikin go kom. 40Dat time, two men go dey for farm; one go vanish leave di oda one. 41Two wimen go dey grind korn for engine, one go vanish leave di oda one.
42“So, make una shine una eye, bikos una nor know di day wen Christ go kom. 43But make una remember sey: If pesin wey get house know di time wen tif go kom for nite, e go ready ensef make di tif nor for enter en house. 44So, make una dey ready, bikos Man Pikin go kom for di time wen una nor tink sey e go kom.
Di Savant Wey Wise And Good
45“Who bi di savant wey wise and good? Na di pesin wey en oga make leader among di oda savants, so dat e go give dem food for di korrect time. 46E go good for dat savant wen en oga go kom back kon si am dey work. 47I tell una true word, di oga go sey, ‘Make yu kare for di whole house.’ 48But if na wiked savant, e go tell ensef, ‘My oga nor go kwik kom back’, 49so e go bigin beat di oda savants and e go dey chop and drink with drunkards. 50Wen di oga go kom back for di day wen di savant nor espect and di time wen e nor know, 51e go kut di savant to pieces kon trow am put for where pritendas dey, where e go dey kry and grind en tit.”

MATIU 25
Di Ten Virgins Parabol
1“God Kingdom bi like wen ten virgins karry dia lamps go meet man wey won marry wife. 2Five get sense and five nor get sense. 3Wen di ones wey nor get sense karry dia lamp, dem nor take estra kerosine follow body. 4But di ones wey get sense karry estra kerosine. 5E kon happen sey di man wey won marry, nor kwik kom, so all di virgins kon sleep.
6“For mid-nite, somebody kon shaut, ‘Make una wake-up, di man wey won marry, dey kom o-o! Make una kom meet am.’
7“So all di virgins wake-up, kon inkrease dia lite. 8But di ones wey nor get sense kon tell di wise wons sey, ‘Make una give us some kerosine, bikos awa lite won kwensh.’
9“But dem ansa, ‘No! Wetin wi get nor go rish wi share, instead make una go buy for unasef.’
10“Wen dem go buy, di man wey won marry kon kom and di ones wey dey ready kon enter di party with am and dem kon lock di door.
11“Afta, di oda virgins kom back dey sey, ‘Oga God, Oga God! Make yu allow us enter.’
12“But e ansa dem, ‘No! I nor know una!’
13“So, make una dey ready, bikos una nor know di day or time wen Christ go kom.”
Di Talent Parabol
14“One man wey dey travel kon koll all en savants divide en propaty give dem. 15E give one five koins, give anoda one two koins and di last, one koin. E give each savant wetin e go fit use, den e kon travel. 16Di savant wey get five koins kwik-kwik go use en money trade kon gain five koins join wetin e get. 17Di same way, di savant wey get two koins, gain two estra koins join en own. 18But di savant wey get one koin kon go dig hole for outside, hide di money wey en oga gi-am.
19“Afta, dia oga kon kom back make e for know how dem use di money wey e give dem. 20Di savant wey e give five koins, kon bring anoda five koins join en own, sey, ‘Oga God yu give mi five koins. Si, I don gain five koins join dem.’
21“En oga kon tell am, ‘Yu bi good and wise savant and yu do well! Since yu fit use di small tin wey I give yu, e show sey yu go fit kontrol big-big tins. Make yu kom enjoy with mi!’
22“Di one wey dem give two koins still sey, ‘Oga God yu give mi two koins. Si, I don get two koins join dem.’
23“En oga tell am, ‘Yu bi good and wise savant and yu do well! Since yu fit use di small tin wey I give yu, e show sey yu go fit kontrol big-big tins. Make yu kon enjoy with mi!’
24“Den di savant wey e give one koin kon sey, ‘Oga God, I know sey yu bi wayo man, yu dey harvest wetin yu nor plant and dey pak fruits wey yu nor plok, 25so fear katch mi and I kon hide yor money for groun. So oga, make yu take wetin yu give mi.’
26“En oga kon tell am, ‘Yu wiked and lazy savant! Since yu know sey I dey harvest wetin I nor plant and dey pak fruits wey I nor plok, 27yu for put my money for bank, so dat wen I kom back, I go kollect my money back with intrest!
28“ ‘Make una take di money from am and gi-am to di savant wey get ten. 29Bikos di pesin wey get sometin go get more and wetin e get, go plenty. But di pesin wey nor get, even di small one wey e get, dem go take am from am. 30Make una trow dat wiked savant inside darkness for outside, where e go kry and grind en tit.’
Di Judgement
31“Wen Man Pikin and en angels go kom with en glory, e go sidan for en king throne. 32Evribody for di world go gada for en front and e go separate pipol as shepad dey separate sheep from goat. 33E go keep di sheep for en rite hand and di goat for en left.
34“Den di king go tell di pipol wey dey en rite hand, ‘Make una kom, una wey my Papa don bless and make una inherit di kingdom wey God prepare for una before di world start. 35Wen I dey hongry, una give mi food, wen I dey thirsty, una give mi sometin drink and wen I bi strenja, una let mi enter una house. 36I dey naked and una give mi klot wear, wen I nor well, una kare for mi, wen I bin dey prison, una kom visit mi.’
37“Den di raitious pipol go ansa, ‘Oga God, wish time wi si yu hongry and dey thirsty, kon feed and give yu sometin drink? 38Wish time wi si yu as strenja, kon take yu enter awa house, or naked, kon give yu klot wear? 39Wish time wi si yu wen yu nor well or dey for prison kon visit yu?’
40“Den di king go ansa, ‘I tell una true word, just as una do am give di pesin wey small pass among my brodas and sistas, una don do am for mi.’
41“Di king go tell di pipol wey dey en left hand, ‘Make una komot from my side, una wey God don curse! Make una enter hell-fire wey dem prepare for devil and en wiked angels. 42Bikos di time wey I dey hongry and thirsty, una nor give mi food and wota drink. 43Di time wen I bi strenja, una nor let mi enter una house, wen I dey naked, una nor give mi klot wear, wen I nor well and dey for prison, una nor kom visit mi.’
44“Den, dem go ansa, ‘Oga God, wish time wi si yu dey hongry or won drink and wi nor give yu food or sometin to drink, wish time yu bi strenja or naked or nor well or dey for prison and wi nor give yu wetin yu wont?’
45“Den, di king go ansa dem, ‘I tell una true word, just as una nor do am for di pesin wey small pass among my brodas and sistas, una nor do am for mi.’
46“So wiked pipol go enter ponishment wey nor go end, but raitious pipol go get life wey nor go end too.”

MATIU 26
Dem Plan To Arrest Jesus
1Wen Jesus tish finish, e kon tell en disciples, 2“Make una know sey na two days remain before di Passova go start and dem go give Man Pikin to pipol wey go nail am for cross.”
3Di priest oga dem and di eldas kon whole meetin with Kaiafas, di High Priest, for en palis. 4Dem kon plan for sekret to arrest Jesus make dem for kill-am. 5But dem sey, “Make wi nor do am wen di Feast don start, so dat pipol nor go make trobol.”
Mary Pour Oil For Jesus Head
6Naw, as Jesus dey Betany for Simon, wey bi leper, house, 7one woman bring kontaina wey get oil wey dear well-well kon pour di oil for Jesus head as e sidan for tabol dey chop.
8Wen di disciples si wetin happen, dem kon vex well-well, ask di woman, “Why yu dey waste dis oil? 9E for betta sey dem sell am kon give di money to poor pipol!”
10Wen Jesus hear wetin dem tok, e kon sey, “Why una dey trobol dis woman? Na betta tin e do for mi o-o! 11Poor pipol dey with una evritime, but mi, I nor go dey with una always! 12Wen di woman pour dis oil for my body, e dey prepare mi for my beri. 13I tell una true word, anywhere wey dem go for prish dis gospel, dem go take dis tin wey di woman do so, take remember am for di whole world.”
Plan To Sell Jesus
14Den Judas Iskariot, wey dey among di twelf disciples go meet di priest oga dem, 15kon tell dem, “Wetin una go give mi, if I sell Jesus Christ give una?” So dem kon kount thirty silva koins gi-am. 16From dat time, Judas kon dey find how e go take sell Jesus Christ.
Di Passova Feast
17For di day wen dem start di Feast for di Bread wey nor get yist, di disciples kom meet Jesus Christ tell am, “Tell us where yu for won chop di Passova Food, so dat wi go-go prepare di place.”
18Jesus tell dem, “Make una go inside di town and una go meet one man. Make una tell am, ‘Di tisha sey, “My time don rish. I go chop di Passova Food with my disciples for yor house.” ’ ” 19So di disciples do as Jesus tell dem, den dem kon go prepare di Passova Food.
20Wen evening rish, Jesus sidan for di tabol with en twelf disciples. 21As dem dey chop, e kon sey, “I tell una true word, one of una go sell mi.”
22Wetin e tok kon worry dem well-well, so dem kon bigin ask am, “Oga God, na mi?”
23Jesus ansa dem, “Di pesin wey go put hand inside plate with mi, na-im go sell mi. 24Man Pikin go die as dem rite about am, but curse dey di pesin head wey go sell am! E for betta sey dem nor born di pesin at-all.”
25Den Judas, di pesin wey go sell am, kon sey, “True-true, Oga God, na mi yu dey tok about?”
Jesus ansa am, “Yu don tok am.”
God Supper
26As dem dey chop, Jesus take bread kon tank God, afta e divide am, e give en disciples, kon sey, “Make una chop, dis na my body.”
27Afta, e take di cup kon tank God, den e give dem kon sey, “Make all of una drink from am, 28bikos dis na my blood, wey bi di kovenant wey go make God forgive pipol dia sins. 29I tell una, from naw go, I nor go drink dis wine until di day wey I go drink di new wine with una for my Papa kingdom.”
30Afta dem sing one hymn, dem komot kon go Mount Olives.
Jesus Sey Pita Go Deny Am
31Den Jesus kon tell dem, “Dis nite all of una go run leave mi, bikos God word sey,
“ ‘I go kill di shepad
and di sheep go skata.’
32But afta God don raiz mi up from deat, I go-go Galilee, go wait for una.”
33Pita kon ansa am, “If odas run leave yu, mi, I nor go ever leave yu!”
34Jesus kon tell am, “I tell yu di trut, for dis nite, before fawol go do ‘Kukuruku’, yu go deny mi three times.”
35Pita still ansa, “Even if I go die, I nor go ever deny yu.” And all di disciples still tok di same tin.
Jesus Pray Inside Getsemani
36Den Jesus go Getsemani with en disciples kon tell dem, “Make una sidan here bikos I wont cross go di oda side go pray.” 37E take Pita, James and John, wey bi Zebedee two shidren, with am. But bikos of wetin won happen, belle nor sweet am. 38Den e tell dem, “My heart heavy and e bi like sey I won die. Make una stay here and make una nor sleep.”
39E waka go front small kon liedan face groun, den e kon pray, “My Papa, if yu wont, yu go fit remove dis deat from mi! But nor bi as I wont, na as yu wont am.”
40Wen Jesus kom back, e kon si sey all en disciples dey sleep. Den e ask Pita, “So yu nor fit stay make yu nor sleep for one hour? 41Open yor eye make yu pray, so dat yu nor go fall inside temptashon. Yor spirit won do am, but yor flesh dey weak.” 42Jesus kon go pray for di sekond time, “My Papa, if yu nor won take dis deat komot unless I die, den make wetin yu wont happen.”
43E kom back kon si en disciples dey sleep again; dem nor fit open dia eyes. 44So e leave dem, go pray di same way for di third time.
45Den e kon meet di disciples ask dem, “Una still dey sleep and rest? Si, di time don dey rish wen dem go sell Man Pikin give sinnas. 46Make una stand up, make wi dey go. Si! Di pesin wey won sell mi, don dey kom!”
Dem Arrest Jesus
47As Jesus still dey tok, Judas wey bi one of di disciples, kon kom. Plenty pipol wey di priest oga and eldas send, karry gun and big stik dey follow Judas for back. 48(Naw, di pesin wey sell am, don give dem sign sey, “Di pesin wey I go kiss, naim bi di man. Make una arrest am!”) 49At wons, Judas go meet Jesus, greet am kon sey, “Tisha”, den e kiss am.
50Jesus tell am, “My friend, do wetin make yu kom.”
Den dem whole Jesus kon arrest am. 51But one of di disciples wey dey with Jesus draw en swod kom out, kon kut di High Priest slave ear komot.
52Den Jesus tell am, “Put yor swod for where e dey before! Bikos anybody wey dey karry swod, na swod go kill-am. 53Yu tink sey, I nor fit koll my Papa sey make e send many angels kom help mi naw-naw? 54But if I do am, wetin dem rite for God word about dis matter, nor go happen.”
55By dis time, Jesus tell di pipol wey follow Judas kom sey, “Una karry swod and stik kon arrest mi like sey I bi tif? I dey tish inside di temple evriday, but una nor arrest mi.” 56Dis one happen so dat wetin di profets rite for di book go bi true. Den all di disciples kon run leave am.
Di Sanhedrin Kondemn Jesus
57Naw di pipol wey arrest Jesus take am go meet Kaiafas di High Priest, wey di law tishas and eldas don gada for en house. 58But Pita follow dem go rish di High Priest yard. E kon sidan with di guards to si wetin go happen.
59Di priest oga dem and di Sanhedrin kon dey find wetin dem go take whole Jesus, make dem for fit kill-am. 60But dem nor si anytin to take hold am, even doh many pipol kom lie against am.
At last, two pipol kom out 61kon sey, “Dis man sey, ‘I go fit distroy God Temple and build am again for three days’.”
62So, di High Priest kon stand up ask Jesus, “Yu nor get any ansa? Wetin bi dis wey dem dey tok against yu so?” 63But Jesus kwayet.
Den di High Priest kon tell am, “I take God name kommand yu to tell us if yu bi Christ, wey bi God Pikin.”
64Jesus ansa am, “Yu don tok am. But I tell yu, from naw go, yu go si Man Pikin sidan for God rite hand dey kom down for kloud from heaven.”
65Den di High Priest tear en klot kon sey, “E don tok against God! Why wi still nid anoda witness? Una don hear as e tok against God! 66Wetin una tink?”
Dem kon ansa, “E do bad and e suppose to die.”
67Dem kon spit for en face, beat am and some slap am, 68dey sey, “Make yu tell us wetin go happen, yu wey bi Christ! Na who beat yu?”
Pita Deny Jesus Christ
69As Pita sidan outside for di yard. One girl wey bi savant kon tell am, “Yorsef bin dey with Jesus Christ wey kom from Galilee.”
70But Pita deny am for evribody front kon sey: “I nor know wetin yu dey tok about!”
71Wen e komot go outside, anoda girl wey bi savant si am kon tell di pipol wey dey der, “Dis man sef dey with Jesus wey kom from Nazaret.”
72Pita kon swear deny again, “I nor know di man!”
73Afta sometaim, pipol wey stand for der, kom meet Pita tell am, “Yu really bi one of dem, even di way yu dey tok show sey yu dey with am!”
74As e hear dis one, Pita kon dey swear, “I nor know di man!”
Dat same time, fawol kon make, “Kukuruku.” 75Den Pita kon remember wetin Jesus tell am, “Before fawol go make ‘Kukuruku’, yu go deny mi three times.” So Pita go outside bigin kry.

MATIU 27
Dem Take Jesus Go Meet Pilate
1For early morning, di priest oga dem and di eldas kon dey plan as dem go take kill Jesus. 2Dem tie am kon take am go meet Pilate, wey bi di govnor.
Judas Kill Ensef
3Wen Judas wey sell Jesus si sey dem kondemn am, en mind kon dey judge am for wetin e do, so e riton di thirty silva koins give di priest oga dem and eldas, 4kon sey, “I don sin as I sell dis innocent man make dem kill-am!”
But dem sey, “How dat one take koncern us? Na yor business bi dat.”
5So Judas kon trow di silva koins inside di temple, den e komot go hang ensef.
6Di priest oga dem take di money kon sey, “Moses Law sey make dem nor put blood money for di temple pus.” 7Afta dem don tok di matter, dem kon take di money buy one land wey di name bi “Potta Field” and na strenjas dem dey beri for der. 8Na bikos of dis make dem dey koll di land “Blood Field” kon rish today. 9So wetin profet Jeremaya tok kon happen: “Dem take thirty silva koins, di money wey Israel pipol don gri to take sell Jesus, 10den dem use di money take buy, ‘Di Potta Field’, just as God tell mi.”
Jesus And Pilate
11As Jesus stand for di govnor front, di govnor kon ask am, “Na yu bi di Jew pipol king?”
Jesus ansa, “Na as yu tok!”
12Wen di priest oga dem and di eldas dey akuiz Jesus, e nor ansa dem. 13Den Pilate tell Jesus, “Yu nor hear all di tins wey dem dey tok sey yu do?” 14But Jesus nor ansa and di govnor kon sopraiz well-well.
15For Passova Feast, di govnor dey always release one prisona give di pipol. 16Dat time, e get one wiked prisona and en name na (Jesus) Barabas. 17So, wen dem don gada, Pilate ask dem, “Who una wont make I release give una? (Jesus) Barabas or Jesus Christ?” 18(Bikos Pilate know sey na jealousy make dem bring Jesus Christ kom meet am.)
19As Pilate sidan for di judgement seat, en wife send message go meet am sey, “Nor put hand for dat innocent man matter, bikos last nite, I dream bad dream about am.”
20But di priest oga dem and di eldas sey make di pipol ask for Barabas, so dat dem go fit kill Jesus Christ.
21Di govnor kon ask dem again, “Wish one for dis two pipol una wont make I release give una?”
Dem ansa, “Barabas!”
22So, Pilate kon still ask dem, “Den wetin I go do with Jesus wey dem dey koll Christ?”
All of dem kon ansa, “Nail am for cross!”
23Pilate kon ask, “Why? Wish bad tin e do?”
But dem kon dey shaut more-more, “Nail am for cross!”
Sojas Kondemn And Laf Jesus
24Wen Pilate si sey di pipol nor gri and trobol won start, e kon take wota wosh en hand for di pipol front dey sey, “Dis man blood nor dey my head. Make only una go kill-am!”
25Di pipol ansa, “Make en blood dey awa head and awa shidren own!”
26Den Pilate release Barabas give dem. Afta dem flog Jesus Christ, Pilate kon gi-am to dem make dem nail am for cross.
27Di sojas take Jesus Christ enter di govnor house and all of dem kon gada am. 28Dem remove en klot kon wear am klot wey make am bi like king. 29Dem take shuku-shuku make crown wear am for en head, put walkin stik for en hand, den knee down for en front kon dey laf am dey sey: “Make una hail Jew pipol king o-o!” 30Dem spit for en body kon take walkin stik nak en head many times. 31Wen dem laf am finish, dem remove di king klot wey dem wear am kon wear am en own klot. Den dem take am go nail for cross.
Dem Nail Jesus For Cross
32As dem dey go outside, dem si one man from Sirene wey en name na Simon and dem kon force am make e karry Jesus Christ cross. 33Wen dem rish one place wey dem dey koll Golgota (wey mean “Skull Place”), 34dem kon give Jesus Christ betta wine make e drink. But wen e taste am, e nor gri drink am. 35Wen dem don nail am for cross, dem kon gambol take divide en klot. 36Dem sidan der dey look make anybody nor tosh am. 37On-top of en head for di cross, dem rite wetin dem take akuiz am: “Dis na Jesus Christ, Jew pipol king.” 38Dem still nail two tif near Jesus Christ for cross, one for en rite and di oda for en left hand. 39So di pipol wey dey pass where Jesus Christ dey kon dey laf am and dey shake dia head 40dey sey, “Yu wey sey yu go distroy di temple kon build am back for three days, make yu save yorsef! If yu really bi God Pikin, make yu kom down from di cross!”
41Na like dis too, di priest oga dem, di law tishas and di eldas dey laf am sey, 42“E save oda pipol, but e nor fit save ensef! If e kom down naw from di cross, wi go bilive sey, na-im bi Israel King! 43Since e trust God, make God kon save am naw, bikos e sey, ‘I bi God Pikin!’ ” 44Di tifs wey dem nail for cross near Jesus Christ, still dey curse am too.
Jesus Die
45E kon happen sey, from twelf go rish three oklok for aftanoon, darkness kon kover di whole land. 46Wen three oklok won rish, Jesus Christ kon shaut, “Eli, Eli, lema Sabaktani?” wey mean, “My God, My God, wetin make yu abandon mi?”
47Some of di pipol wey hear di word kon sey, “Dis Man dey koll Elijah make e kom help am.”
48At wons, one of dem run go bring sponge kon soak am for wine wey don sawa, put am for stik, den kon give Jesus make e drink. 49But di remainin pipol sey, “Leave am! Make wi si weda Elijah go kom save am.”
50So Jesus Christ kry again, den e kon die.
51At wons, di temple kotton tear from up go rish bottom. Di groun bigin shake and rocks kon skata for evriwhere. 52Graves open and God pipol wey don die kom wake-up. 53Afta Jesus raiz from grave, God pipol wey don die follow am raiz, den dem kon enter di holy Town with am and many pipol si dem.
54Wen di sojas oga and di pipol wey dey guide Jesus Christ si di eartkweke and wetin happen, dem fear well-well kon sey, “True-true dis man na God Pikin.”
55Many wimen wey follow Jesus Christ from Galilee and wey dey help am, dey der too. Dem dey look wetin dey happen for der. 56Mary Magdalin, Mary, wey bi James and Josef mama and Zebedee shidren mama, dey der too.
Jesus Christ Burial
57Wen evening rish, Josef, one rish man from Arimatea, wey bi Jesus Christ disciple 58go meet Pilate kon ask am for Jesus Christ body. So Pilate kon sey make dem gi-am di body. 59So Josef karry di body kon wrap am with klean white klot. 60E put am inside en own new grave wey e dig inside rock. Den e roll one big stone kover di grave mout. 61(Mary Magdalin and di oda Mary sidan for di oda side wey face di grave).
Pipol Wey Dey Guide Di Grave
62Di next day (wey bi Sabat Day) di priest oga dem and di Farisee pipol kon gada for Pilate front 63dey sey, “Oga God, wi remember sey wen dat wayo man still dey for dis world, e tok sey, ‘Afta three days, e go wake-up.’ 64So make yu give orda make dem guide di grave until di three days go rish. If not, en disciples go-go tif en body kon tell pipol sey, ‘E don wake-up from deat’ and dis go make di last wayo worse pass di first one.”
65So Pilate tell dem, “Make una take plenty sojas go guide di place as una wont.” 66So dem karry sojas go guide di grave and dem kon block di grave mout, so dat Jesus Christ nor go fit kom out.

MATIU 28
Di Resureshon
1Wen day break for Sabat Day, wey bi di first day for di week, Mary Magdalin and di oda Mary kon go look di grave.
2At wons, strong eartkweke happen, bikos God angel kom down from heaven, roll di stone komot kon sidan on-top am. 3En face bi like tonda lite and en klot white like snow. 4Di guards kon dey shake and dem bi like pipol wey won die, bikos fear katch dem well-well.
5But di angel tell di wimen, “Make una nor fear, I know sey una dey look for Jesus Christ, wey dem nail for cross. 6E nor dey here, bikos God don wake am up, just as God promise. Make una kom si di place where e liedan put before. 7Den make una kwik-kwik go tell en disciples sey, ‘God don raiz am from deat and e dey go wait for una for Galilee. Una go si am for der.’ Make una remember sey I tell una so!”
8So dem run komot from di grave with fear and dem kon dey happy as dem dey go tell en disciples. 9But Jesus Christ meet dem for road kon tell dem, “I greet una o-o!” Dem dress near am, hold en leg kon woship am. 10Den Jesus Christ tell dem, “Make una nor fear, but tell my brodas make dem go Galilee and dem go si mi for der.”
Di Sojas Ripot
11As dem dey go, some for di guards go inside di town go tell di priest oga dem evritin wey happen. 12Afta dem don gada and plan with di eldas, dem kon give di sojas plenty money, 13kon tell dem sey, “Make una tok sey, ‘Jesus Christ disciples kom tif en body for nite wen wi dey sleep.’ 14If di govnor hear about dis matter, wi know wetin to tell am and una nor go enter trobol.” 15So dem take di money kon do as di eldas tell dem. Pipol still dey tok dis story for evriwhere wey Jew pipol dey, kom rish today.
Di Big Message
16So di eleven disciples kon go Galilee for di mountin wey Jesus Christ tell dem. 17Wen dem si am, dem woship am, but some among dem kon dey doubt. 18Den Jesus Christ waka near kon tell dem, “God don give mi all di pawa wey dey heaven and eart. 19So make una go make pipol my disciples for di whole world, dey baptize dem with di Papa, di Pikin and di Holy Spirit name, 20dey tish dem to do evritin wey I tish una. I go always dey with una until di world go end.”